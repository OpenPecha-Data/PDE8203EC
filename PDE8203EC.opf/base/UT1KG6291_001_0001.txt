VENERABLE THRANGU RINPOCHEསྔོན་བརྗོད།

༄༅། །སྲིད་པའི་འཇིགས་པ་ལས་སྐྱོབས་ཤིང༌།།རྣམ་གྲོལ་བགྲོད་པའི་ལམ་གཅིག་པུ།།ལུང་རྟོགས་གཉིས་བསྡུས་ཞི་བསིལ་ཆོས།།གུས་པའི་ཕྱག་གི་ཡུལ་དུ་བསྟེན།།དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང་ཞལ་གདམས། ཟིན་བྲིས་དང༌། ཆོ་ག །ལོ་རྒྱུས་དང༌། རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག་བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་འགྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག །ཐོས་བསམ་དང་ཉམས་ལེན་གནང་མཁན་དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲོས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། བཛྲ་བིདྱཱ་ཡི་དཔེ་མཛོད་ཁང་གིས་སྤར་བསྐྲུན་ཞུས་དང་ཞུ་འཆར་བཞིན། ད་ལམ་དཔའ་བོ་གཙུག་ལག་ཕྲེང་བས་མཛད་པའི་¿རྗེ་བཙུན་མར་པའི་རྣམ་ཐར་གྲུབ་པའི་ངོ་མཚར་བརྗོད་པ་དང༌། དཔལ་གཙུག་ལག་ཕྲེང་བའི་རང་རྣམ་འཁྲུལ་པའི་བཞིན་རས་འཆར་བའི་མེ་ལོང་དང༌། གསུང་འབུམ་དཀར་ཆག་¿བཅས་བཛྲ་བིདྱཱ་ཡི་དཔེ་མཛོད་ཁང་ནས་འགྲོ་གྲོན་བཏང་སྟེ་དེབ་གྲངས་ ༡༠༠༠ ཐམ་པ་གསར་དུ་པར་སྐྲུན་ཞུས་སྐབས། ཕྱག་དཔེ་འདི་ཉིད་ཀྱི་ཞུ་བསྒྲིག་འགན་འཁུར་བ་དགེ་སློང་ཚེ་རིང་དང༌།

ཐོན་གསར་རིག་མཛོད་དུ་བཅུག་མཁན་འཇམ་དབྱངས་བཀྲ་ཤིས་དང༌། ཞུ་དག་པ་བསྟན་འཛིན་ཤེས་རབ་དང༌། བཀྲ་ཤིས་ཕུན་ཚོགས་བཅས་ཐམས་ཅད་ཀྱིས་ཕྱ་ར་གྲུ་འདེགས་གནང་བ་ལ་སྙིང་ཐག་པ་ནས་ཐུགས་རྗེ་ཆེ་ཞེས་ཞུ་རྒྱུ་དང༌། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག་ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱི་ལྷག་ཆད་  དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ། ཁྲ་འགུ་སྤྲུལ་མིང་པས།པར་སྐྲུན་གླེང་བརྗོད། རྗེ་བཙུན་མར་པའི་རྣམ་ཐར་མཛད་པ་པོ་དཔའ་བོ་གཙུག་ལག་ཕྲེང་བ་ནི། རབ་བྱུང་བརྒྱད་པའི་ཤིང་ཕོ་བྱི་ལོ་སྟེ་སྤྱི་ལོ ༡༥༠༤ ལོར་ལྷ་ས་སྙེ་ཐང་དུ་ཡབ་བླ་མ་དར་དང༌། ཡུམ་ལམ་སྙེད་སྒྲོལ་མ་གཉིས་ཀྱི་སྲས་སུ་སྐུ་འཁྲུངས། རབ་བྱུང་དགུ་པའི་མེ་ཕོ་སྟག་ལོ་སྟེ་སྤྱི་ལོ ༡༥༦༦ ལོར་སྐུ་གཤེགས། དགུང་ལོ་ལྔ་པར་དགེ་བསྙེན་ཆ་ལུང་པས་སྐུ་གོང་མ་དཔའ་བོ་ཆོས་དབང་ལྷུན་གྲུབ་ཀྱི་སྐུ་ཕྲེང་གཉིས་པར་ངོས་འཛིན་གནང་སྟེ། ལྷོ་བྲག་གྲོ་བོ་དགོན་པའི་གདན་སའི་ཁྲི་ལ་མངའ་གསོལ། དགུང་ལོ་དགུ་པར་ཞྭ་དམར་སྐུ་ཕྲེང་བཞི་པ་ཆོས་གྲགས་ཡེ་ཤེས་ལས་དགེ་བསྙེན་དང་རབ་བྱུང་དགེ་ཚུལ་བསྒྲུབས་ཏེ་མཚན་ལ་མི་ཕམ་ཆོས་ཀྱི་རྒྱ་མཚོ་ཞེས་གསོལ། དགུང་ལོ་བཅུ་གཉིས་པར་དྭགས་པོ་པཎྜི་ཏ་ཆོས་རྒྱལ་བསྟན་པའི་རྒྱལ་མཚན་ལས་གསང་སྔགས་གསར་རྙིང་གི་ཆོས་མང་པོ་གསན་ཞིང༌། དགུང་ལོ་ཉེར་དགུ་པར་ཀརྨ་པ་མི་སྐྱོད་རྡོ་རྗེ་དང་མཇལ་ཞིང་ཆོས་འབྲེལ་ཞུས་ཏེ་མཚན་ལ་དཔལ་གཙུག་ལག་ཕྲེང་བ་ཞེས་གསོལ།

དེ་ནས་བཟུང་མདོ་སྔགས་རིག་གནས་དང་བཅས་པའི་སློབ་གཉེར་མང་ཆེ་བ་བླ་མ་འདི་པའི་དྲུང་ནས་མཛད་དེ་མཁས་པའི་ཕུལ་ཕྱིན་དུ་གྱུར། དེ་ལྟར་མཁས་པའི་བྱ་བ་འཆད་རྩོད་རྩོམ་གསུམ་གྱིས་དུས་འདའ་བར་མཛད་དེ་དགུང་ལོ་དྲུག་ཅུ་རེ་གསུམ་པར་དགོངས་པ་ཆོས་དབྱིངས་སུ་གཤེགས་སོ།།ཁོང་གི་གསུང་རྩོམ་ཐམས་ཅད་བསྡུ་ན་སྡེ་ཚན་བཅུ་གསུམ་དུ་བསྡུས་ཏེ། མཆོད་བརྗོད་བསྟོད་ཚོགས་ཀྱི་སྐོར། རྣམ་ཐར་ཆོས་འབྱུང་གི་སྐོར། སྒྲ་དང་སྨན་དཔྱད་ཀྱི་སྐོར། མདོ་རྒྱུད་ལུང་བསྡུས་ཀྱི་སྐོར། རྣམ་བཤད་ཟིན་བྲིས་ཀྱི་སྐོར། མངོན་དཀྱིལ་སྒྲུབ་ཐབས་ཀྱི་སྐོར། བྱ་བ་ཆོས་སྤྱོད་ཀྱི་སྐོར། རང་གི་རྟོགས་བརྗོད་ལ་སོགས་པ་ཐུན་མོང་མ་ཡིན་པའི་སྐོར། ཉམས་ལེན་ཁྲིད་ཡིག་གི་སྐོར། གནད་དུ་ཕོག་པར་འདོམས་པ་ཞལ་གདམས་སུ་གྲགས་པའི་སྐོར། མན་ངག་སྣ་ཚོགས་པའི་སྐོར། དཀར་ཆག་བཀོད་ཡིག་གི་སྐོར། སྔོ་བ་བཀྲ་ཤིས་ཀྱི་སྐོར་བཅས་གསུང་འབུམ་པོད་བཅུ་དྲུག་ལྷག་བཞུགས་པ་ལས། ད་ལམ་འདི་ག་ཝ་ཎཱ་བཛྲ་བིདྱཱ་དཔེ་མཛོད་ཁང་ནས་ཁོང་གི་དགུང་ལོ་དྲུག་ནས་སོ་དགུ་བར་གྱི་རང་རྣམ་ཚིགས་བཅད་དུ་ཡོད་པ་ཆོས་རྗེ་ཀུན་སྤངས་པ་ལྕམ་སྲིང་དང་རྡོ་རྗེ་འཛིན་པ་ཀུན་དགའ་རྣམ་རྒྱལ་གྱིས་བསྐུལ་ཏེ་དགུང་ལོ་སོ་དགུ་པར་མཛད་པའི་¿རང་གི་རྟོགས་པ་བརྗོད་པ་འཁྲུལ་པའི་བཞིན་རས་འཆར་བའི་མེ་ལོང་¿ཞེས་བྱ་བ་དང༌། གསུང་འབུམ་དཀར་ཆག་གོང་གསལ་སྡེ་ཚན་བཅུ་གསུམ་ཕྱེ་ཡོད་པ་¿གླེགས་བམ་འདི་རྣམས་ཀྱི་ཐོ་ཡིག་རང་གིས་སྦྱར་བ་¿ཞེས་བྱ་བ་དང༌། དགུང་ལོ་དྲུག་ཅུ་པ་ཆུ་མོ་ཕག་གི་ལོ་སྟེ་སྤྱི་ལོ་༡༥༦༣ ལོར། ས་སྐྱོང་བ་ནོར་བུའི་མཚན་ཅན་དང༌། ས་སྐྱོང་གཡུལ་རྒྱལ་བརྟན་པས་བསྐུལ་ཏེ། རྔོག་པའི་རྣམ་ཐར་རིམ་བཞི། རྔོག་པ་རང་གི་རྣམ་ཐར་ལོ་རྒྱུས། རས་ཆུང་པའི་རྣམ་ཐར་སྔ་མ། རྣམ་ཐར་སྔ་རབས་མ། རྣམ་ཐར་ཕྱི་རབས་པ། ཚལ་བའི་དེབ་དམར། དེབ་སྔོན་པོ། སྤྱན་སྔ་ཆོས་འབྱུང༌། ལོ་རྒྱུས་ཐེ་ཚོམ་སེལ་བྱེད་བྱ་བ་ཞེ་སྡང་རྡོ་རྗེ་དང་མི་སྐྱོད་རྡོ་རྗེའི་སྦྱར་བྱང་ཡོད་པ་གཉིས།

ཚལ་པ་ཀུན་དགའ་རྡོ་རྗེས་བསྒྲིགས་པའི་རྣམ་ཐར། སྔ་རབས་ཀྱི་རྣམ་ཐར་ཇོ་བོ་བཙུན་པའི་བློ་ནས་བྱུང་བ་ཡིན་ཟེར་བ་སོགས་རྣམ་ཐར་མི་འདྲ་བ་བཅུ་གསུམ་ལས་ལེགས་པར་བཏུས་ཏེ་མཛད་པའི་¿རྗེ་བཙུན་མར་པའི་རྣམ་ཐར་གྲུབ་པའི་ངོ་མཚར་བརྗོད་པ་¿ཞེས་བྱ་བ་དེ་རྣམས་དེང་དུས་དཔེ་རྒྱུན་ཤིན་ཏུ་དཀོན་རིགས་སུ་མངོན་ཏེ། འདི་ག་ཝ་ཎཱ་བཛྲ་བིདྱཱ་དཔེ་མཛོད་ཁང་ནས་ཕྱོགས་གཅིག་ཏུ་སྒྲིག་སྟེ་པར་སྐྲུན་འགྲེམས་སྤེལ་ཞུས་པ་ལགས། འདིར་མར་པའི་རྣམ་ཐར་གྱི་མ་དཔེར་སྤར་དུ་གྲུབ་ནས་ཀྱང་ལན་དུ་མར་ཞུས་དག་བགྱིས་སོ། །ཞེས་ཡོད་རུང་འདིར་བྱེད་འབྲེལ་དང་ཚིག་ཕྲད་སོགས་བརྡ་སྤྲོད་པའི་རྣམ་གཞག་དང་མི་མཐུན་པ་མ་དཔེ་འགོ་ནས་མཇུག་བར་ཡོད་པ་རྣམས་ད་ལམ་གྱ་ཚོམ་དུ་བཅོས་འགྱུར་མ་བཏང་བར་མ་དཔེར་གང་ཡོད་པ་རང་སོར་བཞག་ཡོད། མ་དཔེ་ནི་༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་ནས་ཐབས་འཚོལ་གནང་བའི་པར་ལོག་འདྲ་བཤུས་ཤིག་དང༌། ཡང་ཝ་ཎཱ་མཐོ་སློབ་བཀའ་བརྒྱུད་རང་གཞུང་མཁན་པོ་བསོད་ནམས་རྒྱ་མཚོའི་ཕྱག་དཔེ་ཤིང་པར་རྙིང་པ་གཉིས་པོ་ཡིན། མ་དཔེ་འདི་གཉིས་གསལ་མ་གསལ་གྱི་ཁྱད་མ་གཏོགས་པར་མ་གཅིག་ཡིན་འདུག། འདིར་མར་པའི་འཁྲུངས་ལོ་ཤད་གུག་འདི་ལྟ་བུའི་ ( ཕྱི་ལོ་༩༨༢ ) ནང་ཡོད་པ་འདི་ཞུ་སྒྲིག་པས་བཀོད་པའི་མཆན་ཡིན། མར་པའི་རྣམ་ཐར་ནང་སྦྱར་བའི་ས་བཅད་ཀྱང་ཞུ་སྒྲིག་པས་ཕྱག་དཔེ་གཟིགས་པ་པོ་རྣམས་ལ་ཀློག་བདེ་བ་དང་ཐུགས་ལ་འཇགས་སླ་ཡོང་བའི་ཕྱིར། ཁྲག་འཐུང་རྒྱལ་པོས་མཛད་པའི་མར་པའི་རྣམ་ཐར་མཐོང་བ་དོན་ལྡན་གྱི་ས་བཅད་རྣམས་འདིར་ལྷན་ཅིག་ཏུ་སྦྱར་ཏེ། དེབ་གྲངས་གཅིག་སྟོང་༡༠༠༠ ཐམ་པ་ཝཱ་ཎ་བཛྲ་བིདྱཱ་དཔེ་མཛོད་ནས་འགྲོ་གྲོན་བཏང་ཏེ་པར་སྐྲུན་འགྲེམས་སྤེལ་ཞུས་པ་ལགས་པས། ཆད་ལྷག་ནོར་འཁྲུལ་གང་བྱུང་ལ་བཟོད་གསོལ་སྙིང་ཐག་པ་ནས་ཞུ་བ་ལགས། རྗེ་བཙུན་མར་པའི་རྣམ་ཐར་གྲུབ་པའི་ངོ་མཚར་ བརྗོད་པའི་བསྡུས་དོན།

འདིར་རྗེ་བཙུན་མར་པ་སྐུ་སྐྱེ་བ་བཞེས་ནས་དམ་པའི་ཆོས་དང་མཇལ་ཚུལ། རྒྱ་གར་དུ་བླ་མ་མཇལ་ནས་དམ་ཆོས་བོད་དུ་སྤྱན་དྲངས་ཚུལ། ཉམས་རྟོགས་ཐུགས་ལ་འཁྲུངས་ཚུལ། རྒྱ་གར་དུ་ལན་གསུམ་བྱོན་ཚུལ། སྲས་དར་མ་མདོ་སྡེ་སྐུ་གཤེགས་ཚུལ། བཀའ་བརྒྱུད་ཀྱི་བསྟན་པ་དར་བའི་ལུང་བསྟན་མཛད་ཚུལ། སྐུའི་རྫུ་འཕྲུལ་གྱིས་བཀོད་པ་བསྟན་ཚུལ། གཟུགས་སྐུ་ཆོས་དབྱིས་སུ་ཐིམ་ཚུལ་བཅས་བསྟན་ཏོ།།རྗེ་མར་པ་ལོ་ཙཱ་བ་ལ་ཆེན་པོ་ལ་རྟོགས་ཚད་གླུའི་བསམ་གཏན་དགུ་ཞེས་བྱ་བ་རྒྱ་གར་ནས་བོད་ཚུན་ཆད་དུ་གསུངས་པ། བླ་མ་ལ་རྟོགས་པ་ཕུལ་བའི་མགུར་དབྱངས་རིང་ཏམྦུ་རའི་ཁོང་འགྱུར། ཆོས་ཕྱིར་དཀའ་བ་སྤྱད་པའི་མགུར་མྱ་ངན་དྲན་བྱེད། མཆེད་གྲོགས་ལ་བྱོན་སྐྱེས་སུ་ཕུལ་བའི་མགུར་དྲིས་པ་དད་ལྡན་གྱི་དབྱངས། བཀྲ་ཤིས་བྱོན་སྐྱེམས་ཀྱི་མགུར་སེངྒེ་ང་རོ་བསྒྲགས་པའི་དབྱངས། བྱིང་བ་སེལ་བ་ལ་མཚན་བལྟས་དྲན་པའི་མགུར་ཆུ་ལྕག་གི་ཟིལ་པ། འཐོར་བ་བསྡུ་བ་ལ་རིག་པ་ཆོས་དང་བསྲེ་བའི་མགུར་སེམས་ཀྱི་ལྕགས་ཀྱུ། འབྲས་བུ་ཟད་སར་སྐྱོལ་བ་ལ་ཆོས་ཉིད་ལྟ་བའི་མགུར་མཁའ་འགྲོའི་སྨྲེ་སྔགས། མཛད་སྤྱོད་རྫུ་འཕྲུལ་ངོ་མཚར་གྱི་མགུར་ཆོས་སྐྱོང་གི་ཤུགས་གླུ། སེམས་གནད་དུ་བསྣུན་པ་ལ་སྙིང་པོ་དོན་གྱི་མན་ངག་དོ་ཧ་རྡོ་རྗེའི་མགུར་ལྟ་བ་ཁྱུང་ཆེན་གྱི་གཤོག་རྒྱངས་བཅས་རྒྱས་པར་བསྟན་ཡོད་དོ།། མར་པས་ནཱ་རོ་པ་མ་མཇལ་ཞེས་པའི་ལོག་རྟོག་བསལ་བ། བོད་ཀྱི་མཁས་པ་ཁ་ཅིག་གིས་མར་པ་དང་ན་རོ་པ་དུས་མི་མཚུངས་པས་མ་མཇལ་བྱ་བ་དང༌། མར་པས་མཇལ་བ་དེ་ན་རོ་རྫ་མགོ་བྱ་བ་ན་རོ་པ་དངོས་མིན་བྱ་བ་སོགས་ཟེར་བ་ཡོད་པས། དེ་ལ་ཕྱོགས་སྔ་མའི་འདོད་པ་བཀོད་པ་དང༌། དེ་ལ་རང་ལུགས་ཀྱི་དགག་སྒྲུབ་བཀོད་པ་གཉིས་ལས། དང་པོ་ནི། རྗེ་བཙུན་ས་སྐྱ་པ་གྲགས་པ་རྒྱལ་མཚན་གྱིས་འདུལ་འཛིན་བྱང་སེང་གི་དྲི་ལན་དུ་མར་པ་དང་ན་རོ་པ་དུས་མི་མཚུངས་པས་མ་མཇལ་ཞེས་གསུངས་ཏེ།

དེ་ཡང་འདུལ་བ་འཛིན་པ་རྣལ་འབྱོར་བྱང་སེང་གིས་ཞུས་པའི་ཕྲིན་ཡིག་ལས། ཇོ་བོ་ནཱ་རོ་ཏ་པ་དང་མར་པ་མཇལ་ལམ་མ་མཇལ་གསུང་བའི་ལན། སྤྱིར་འདི་དག་ལ་ལུང་མེད་པའི་ཕྱིར་ལོ་རྒྱུས་ཙམ་ལ་བརྟེན་ཏེ་བརྗོད་པ་ལས་གཞན་ཤེས་པར་དཀའ་སྟེ། ནག་ཚོ་ལོ་ཙཱ་བའི་ཞལ་ནས། ང་བཙུན་ཆུང་གཅིག་གིས་ཇོ་བོ་སྤྱན་འདྲེན་དུ་ཕྱིན་རྩ་ན། ཇོ་བོ་མ་གྷ་དྷར་སྟབས་ཀས་ལོ་གཅིག་འགོར་བར་བྱུང་ནས། ཇོ་བོ་ནཱ་རོ་པ་སྙན་པ་ཆེ་བས་ཞལ་ལྟ་འགྲོ་སྙམ་ཏེ་མ་གྷ་ཏ་ནས་ཟླ་བ་གཅིག་ཤར་ལྷོར་ཕྱིན་པ་ན། པུ་ལ་ཧ་རི་ཞེས་བྱ་བའི་གཙུག་ལག་ཁང་ན་ཇོ་བོ་ཞུགས་ཞེས་ཐོས་ཏེ་དེར་ལྟར་ཕྱིན་པས། ང་བསོད་ནམས་ཆེ་བར་བྱུང་སྟེ་སླེབ་པའི་ཉིན་བར་ཇོ་བོ་ལ་རྒྱལ་ཕྲན་ཅིག་ཕྱག་འཚལ་བ་ཡིན་ཟེར་ནས་ཕྱི་ན་ཁྲི་ཆེན་པོ་གཅིག་རྩིགས་ནས་འདུག་པའི་རྩར་བསྡད། དེ་ནས་ཁྲོམ་ཐམས་ཅད་འུར་ལངས་ནས་ཇོ་བོ་བྱོན་ཀྱིན་འདུག་ཟེར་ཏེ་ལྟས་པས། ཇོ་བོ་སྐུ་བོངས་ཆེ་བ་དབུ་སྐྲ་དཀར་བ་ལས་ཐལ་ནས་དམར་ཡང་ངེ་བ་སིན་དུ་རའི་ཐོད་བཅིངས་པ་མི་བཞི་ཙམ་གྱིས་རྟེན་ནས་གོད་ལ་མུར་གིན་བྱོན་པ་མཐོང༌། ཞབས་ལ་འཇུ་གསུང་ ཐོས་པ་བྱ་སྙམ་ཙ་ན་དབང་ཆེ་ཆེས་ཕར་ཕར་ཕུལ་ནས་མཐའ་རུ་སྟོན། དེར་ཇོ་བོའི་ཞལ་ནི་མཐོང་གསུང་ནི་མ་ཐོས། དེ་ནས་ཚུར་ལོག་ནས། ཇོ་བོ་རྗེ་དང་ངེད་དཔོན་གཡོག་གི་་་་་ལོ་གཅིག་བལ་པོར་བསྡད་པའི་དུས་ན། ཇོ་བོ་ནཱ་རོ་པ་སྐུ་ནི་བོར་ཐུགས་མཁའ་སྤྱོད་དུ་གཤེགས་ཏེ་ལྷའི་རོལ་མོ་དུ་མས་བསུས་ནས་པུར་སྦྱོང་བའི་སར་ཡང་ལྷའི་རོལ་མོ་དང་མེ་ཏོག་ལ་སོགས་པའི་མཆོད་པ་མང་པོ་བྱུང་ཞེས་ཐོས། དེས་ན་ངེད་ཀྱི་མངའ་རིས་སྟོད་དུ་ལོ་གསུམ་སྡད། མར་འོངས་ནས་གུང་ཐང་དུ་ལོ་གཅིག་སྡད། དེ་ནས་མར་འོངས་ནས་སྙེ་ཐང་ན་ཇོ་བོ་ཆོས་གསུང་གིན་བཞུགས་རྩ་ན། མར་པ་བློ་གྲོས་ཀྱིས་ཆོས་ཐུན་འགའ་གཉན་ནས་སོང་བ་ཡིན་ཏེ། ཁོ་དང་ཇོ་བོ་མཇལ་ནས་ཆོས་ཡུན་རིང་དུ་མཉན་ཟེར་ཏེ། ཁོ་རང་ཟེར་རམ་མི་ཟེར་རམ་གསུང་བྱ་བའི་ལོ་རྒྱུས་རྫུན་མེད་པ་གཅིག་ནས་གཅིག་ཏུ་རྒྱུད་པའི་གཏམ་ལས་ཐོས་སོ།

།བླ་མ་མར་པ་རང་གི་སློབ་མ་འཕན་ཡུལ་ན། གཙང་དར་དད་པ་ཡེ་ཤེས་བྱ་བ་གཅིག་ན་རེ། གཞན་ཅི་ཟེར་དང༌། ངའི་བླ་མ་ན་རེ། ང་དང་ཇོ་བོ་ནཱ་རོ་པ་དེའུ་མཇལ་བ་ལ་མ་སླེབ། ཇོ་བོའི་སློབ་མ་གྷ་གྷ་མེ་ཏྲི་བྱ་བ་ལ་གདམས་ངག་ཐམས་ཅད་ཐོབ་ཅེས་གསུང་ངོ་ཞེས་དད་པ་ཡེ་ཤེས་ཀྱི་ཉིང་སློབ་ཅིག་ལ་ཁོ་བོས་ཐོས། དེས་ན་མར་པ་རང་ཡང་གསུང་ངེས་མེད། མར་པའི་གླུ་ཡིན་ཟེར་བ་ཕལ་ཆེར་ཡང་རྔོག་དང་མིད་ལ་དང་མེས་ཚོན་པོ་ལ་སོགས་པ་རྣམས་ལ་ནི་མ་བྱུང༌། ཕྱིས་ངམ་པའི་རྣལ་འབྱོར་པ་གཅིག་ལ་བྱུང་ནས་འཕེལ་བ་ལས་མར་པ་རང་གི་མ་བྱས་པ་མང་པོ་འདུག །མིད་ལས་བླངས་པ་ཕལ་ཆེར་ངམ་རྫོང་རས་པས་བྱས་པ་ལས་མིད་ལ་རང་གི་བྱས་པ་ཙམ་མི་སྣང་ངོ༌། །མར་པའི་མིན་པར་གང་གིས་ཤེས་ན་མར་པའི་གླུ་ཡིན་ཟེར་བ་ཀུན་ལ་ཡང་ནང་འགལ་དང་རྒྱ་གར་གྱི་ཡུལ་རྒྱུས་མེད་པ་གཅིག་གིས་ཡུལ་ནོར་བ་མང་པོ་བྲིས་ནས་འདུག་པས་མར་པའི་ཚིག་མ་ཡིན་པར་མངོན་ནོ། །ཞེས་གསུངས་སོ།།གཉིས་པ་དེ་ལ་རང་ལུགས་ཀྱི་དགག་སྒྲུབ་བཀོད་པ་ལ། ཟངས་ཆེན་མཁན་པོ་སྐལ་བཟང་ཆོས་ཀྱི་རྒྱ་མཚོས། ཞྭ་དམར་བཞི་པ་ཆོས་ཀྱི་གྲགས་པ་ལ། རྗེ་བཙུན་མར་པས་པཎ་ཆེན་ནཱ་རོ་པ་མ་མཇལ་ཞེས་རྗེ་བཙུན་ཆེན་པོ་གྲགས་པས་རྣལ་འབྱོར་བྱང་སེང་གི་དྲི་ལན་དུ་གསུངས་པ་དང༌། ཇོ་བོའི་ལམ་ཡིག་གིས་ཕྱི་མ་མཇལ་བ་ལ་དངོས་སུ་གནོད་པར་སོང་བ་འདི་ལ། ཁྱེད་ཅག་གི་ལན་ཇི་ལྟར་སྨྲ་ཞེས་འདྲི་བའི་ལན་ལས།འདི་ན་མར་པ་ཆོས་ཀྱི་བློ་གྲོས་ཀྱིས། །ནཱ་རོ་པཎ་ཆེན་དངོས་སུ་མ་མཇལ་ཞེས། །རྗེ་བཙུན་གྲགས་པས་རྣལ་འབྱོར་བྱང་སེང་གི། །དྲི་བའི་ལན་དུ་གསུངས་ལ་ལེགས་སོ་འམ། །མི་འཐད་སྙམ་ཞེས་ཉིད་ཀྱི་ཡི་གེ་སོན། །དེ་འདྲ་མཁས་པའི་གསུང་རབ་ཡིན་མོད་ཀྱང༌། །རྒྱལ་བའི་བཀའ་ལའང་བརྟག་དཔྱད་རྗེས་སུ་གནང༌། །དེས་ན་སྟོད་སྨད་ཅི་རིགས་ཐོག་མར་དཔྱད། །འབྲོག་མི་ལོ་ཙཱ་ཆེན་པོའི་རྣམ་ཐར་དུ། །ཁོང་དང་སྟག་ལོ་གྲོགས་མཆེད་བལ་ཡུལ་གྱི།

།ཤཱནྟ་བྷ་དྲའི་དྲུང་དུ་སྒྲ་བསླབས་ཏེ། །ཡུལ་དབུས་བི་ཀྲ་མ་ཡི་གཙུག་ལག་ཏུ། །མཁས་པ་སྒོ་དྲུག་ཀུན་ལ་ཆོས་འབྲེལ་ཞུས། །ནཱ་རོ་པཎ་ཆེན་བྱང་སྒོ་བསྲུང་བ་ཡིན། །ཁྱད་པར་ཤནྟི་པ་ལ་རྒྱུད་གཞུང་གསན། །རྒྱ་བལ་གཉིས་སུ་བཅུ་གསུམ་ལོར་བཞུགས་ནས། །བོད་དུ་བྱོན་ཏེ་མྱུ་གུ་ལུང་ཞེས་པར། །མར་པ་དགུང་ལོ་བཅུ་གསུམ་བཞེས་པ་ཡིས། །ལོ་ཙཱ་བསླབས་ཤེས་ ( གསང་འདུས་ཆོས་འབྱུང་དུ་ ) མཁས་པ་བུ་སྟོན་བཞེད། །ཁ་རག་གཉོས་དང་མར་པ་ལོ་ཙཱ་གཉིས། །བལ་པོར་ལོ་གསུམ་ཚད་པ་གོམས་བཅུག་རྗེས། །ཕམ་མཐིང་སྐུ་མཆེད་སྤང་པོར་ཡོད་པ་ལ། །པུཥྤ་ཧ་རིར་ནཱ་རོ་པཎ་ཆེན་མཇལ། །གཉོས་ལོས་བ་ལིང་ཨཱ་ཙརྻ་ལ་བརྟེན། །ཡེ་ཤེས་ཞབས་ལུགས་གསང་འདུས་ལ་སོགས་མཉན། །ཚུར་ལམ་ལ་ཡང་ལྷན་དུ་བྱོན་པར་སྣང༌། །འབྲོག་མི་གཉོས་དང་ཕམ་མཐིང་བདེན་སྲིད་ན། །མར་པ་ལོ་ཙཱས་ནཱ་རོ་དངོས་སུ་མཇལ། །འབྲོག་མི་གཉོས་དང་ཕམ་མཐིང་བརྫུན་ཡིན་ཞིང༌། །གསང་འདུས་མར་ལུགས་གདན་བཞི་མཱ་ཡཱ་སོགས། །ནཱ་རོ་མར་པའི་རྒྱུད་པ་འདེད་བྱེད་པ། །ས་སྐྱ་པ་ཡི་བླ་མ་གོང་མ་རྣམས། །ཐམས་ཅད་བརྫུན་གྱི་ཕྲེང་བ་ཁོ་ན་ཞེས། །ཁྱེད་ཅག་བསྔགས་པའི་བ་དན་འཕྱར་ན་མཛེས། །རྟ་ནག་འགོས་ཀྱང་འབྲོག་མི་མར་པ་དང༌། །ཐོག་མཉམ་མཁས་པ་སྒོ་དྲུག་དུས་ཡིན་སྨྲ། །འདི་སོགས་ལོ་ཙཱ་དུས་མཚུངས་གཞན་ཡང་ཡོད། །ཇོ་བོའི་ཉེར་བཞི་ཤིང་སྦྲུལ་ལ་འཁྲུངས་པ། །འབྲོམ་སྟོན་སེང་བཙུན་སློབ་མ་མཛད་པའི་ཚེ། །སྒྲ་ཡི་ཚེར་མ་ཞེས་བྱའི་པཎྜི་ཏས།། 

 ད་ལྟ་འཕགས་ཡུལ་པཎ་ཆེན་འདྲན་མེད་ནི། །ནཱ་རོ་པ་སྟེ་དཱི་པཾ་ཀ་ར་ཉིད། །དེང་སང་བཞུགས་ན་དེ་རྗེས་ཆེ་ཟེར་བ། །རྣམ་ཐར་བྲིས་འདི་ཁྱེད་ལ་ཚད་ཡིན་ན། །དུས་མཚུངས་ངེས་ཕྱིར་ཇི་ལྟར་བསྙོན་པར་ནུས། །དེ་ལྟར་དུས་མཚུངས་ཙམ་ཞིག་འགྲིག་མོད་ཀྱི། །ལོ་ཚིགས་འགྲིག་གམ་སྙམ་དུ་ཐེ་ཚོམ་པ། །རྩད་ནས་འབྱིན་སླད་ལོ་ཡི་རྩིས་ཐོང་ལ། །སྡིག་པ་བསགས་རྣམས་མྱུར་དུ་བཤགས་ན་ལེགས། །ནཱ་རོ་པཎ་ཆེན་ཆུ་མོ་གླང་ལོ་པས། །ཉེར་དྲུག་བཞེས་པའི་ས་ཕོ་སྟག་གི་ལོར། །མར་པ་སྐུ་འཁྲུངས་དེ་ཡི་ཉི་ཤུ་དང༌། །པཎ་ཆེན་དགུང་ལོ་བཞི་བཅུ་རྩ་ལྔ་པ། །མེ་མོ་བྱ་ལ་ཐོག་མར་མཇལ་བ་ནི། །དཔལ་ལྡན་མཁའ་སྤྱོད་དབང་པོས་ངེས་པར་བཤད།། ( ལུགས་འདིས་ནཱ་རོ་པ་བརྒྱད་ཅུ་གྱ་ལྔ་བཞུགས་མེ་མོ་གླང་ལ་མཁའ་སྤྱོད་ལ་གཤེགས་པར་འདོད། ) རྣམ་ཐར་གཞན་ལས་མར་པ་བྱ་ལོ་  པས། །བཅུ་བདུན་ལོན་པའི་དུས་སུ་ནཱ་རོ་པ། །མཇལ་ཞེས་བྱུང་བས་དེ་ཡི་གུང་སྙིང་ཡང༌། །ཤིང་མོ་བྱ་ཡི་ལོ་པར་བཟུང་བ་སྟེ། །སྔ་ཕྱི་འདི་གཉིས་ཇོ་བོའི་དགུང་ལོ་ཡང༌། །ལྕགས་ཕོ་རྟ་དང་ཤིང་རྟ་འདོད་དང་སྦྱར། །བདག་གི་མཁན་པོ་རིན་ཆེན་ཞལ་སྔ་ནས། །ལོ་ཆེན་རིན་བཟང་ས་ཕོ་རྟ་ལོ་པ། །དེ་ཡི་ཉེར་ལྔ་ཆུ་ཕོ་རྟ་ཡི་ལོར། །ཇོ་བོ་འཁྲུངས་ཤིང་ལོ་ཆེན་ང་ལྔ་དང༌། །དཱི་པཾ་ཀ་ར་སུམ་ཅུ་སོ་གཅིག་པ། །ཆུ་ཕོ་བྱི་བའི་ལོ་ལ་མར་པ་བལྟམས། །ས་ཕོ་འབྲུག་ལོ་ཇོ་བོའི་ཞེ་བདུན་དང༌། ། མར་པས་དགུང་ལོ་བཅུ་བདུན་བཞེས་པ་ཡི། །ལོ་དེ་ནས་བཟུང་ལོ་དྲུག་ཟླ་བ་བདུན། །ནཱ་རོ་པཎ་ཆེན་ཞབས་པད་མར་པས་བསྟེན། །འཕགས་ཡུལ་སྔ་ཕྱི་གཉིས་སུ་བྱོན་པ་ཡིན། །ཇོ་བོ་ཆེན་པོ་( ལྕགས་འབྲུག་ ) ང་དགུའི་སྟེང་ཕེབས་ནས། །བལ་པོའི་ཡུལ་དུ་འབྱོན་གོང་ནཱ་རོ་པས།། ( ཁ་ཆེ་པུཥྤ་ཧ་རི་སོགས་སུ་བཞུགས་པ་སླར་བི་ཀྲ་མ་ཤཱི་ལར་བྱོན། ) བསྟན་པ་གཏད་ནས་ཡུན་རིངས་མ་ལོན་པར། །ཞི་བར་གཤེགས་ཞེས་ལམ་ཡིག་དེ་ལ་སྣང༌། །འདི་དང་དུས་མཚུངས་མཁའ་འགྲོ་མས་བསྐུལ་ཏེ།

།  མར་པས་བྱོན་པའི་( མར་པའི་རྣམ་ཐར་ལ་ལར་ ) ལམ་དུ་ཇོ་བོ་མཇལ། །ཇོ་བོའི་དགུང་རྟ་མར་པའི་རྣམ་ཐར་ཡང༌། །ལོ་ཡི་དབང་ཐང་མི་འདྲ་འདུག་ན་ཡང༌། །སོ་སོའི་འདོད་སྦྱར་རིམ་པས་བརྩིས་ཀྱང་འགྲིག །ལོ་ཚིགས་འདི་རྣམས་འཁྲུལ་ལམ་མ་འཁྲུལ་ཞེས། །རྔོག་དང་མཚུར་སྟོན་མི་ལ་རྒྱུད་པར་བཅས། །བཀའ་གདམས་སྐུ་མཆེད་རྣམ་གསུམ་ལ་སོགས་དང༌། །དུས་མཚུངས་སྒྲིགས་དང་འཁྲུལ་པའི་སྐབས་མི་སྲིད། །མར་པས་རྒྱ་གར་ཕྱི་མ་བྱོན་པ་དང༌། །པཎ་ཆེན་ནཱ་རོ་གཤེགས་པ་མཐུན་སྣང་སྟེ། །འདི་དུས་མ་མཇལ་གསུང་བ་ཡིན་གྲང་ན། །གཟུ་བོའི་བློ་ཡིས་དཔྱད་པར་འོས་པ་ཉིད།།  གལ་ཏེ་སྐུ་གདུང་སྦྱངས་པས་མ་མཇལ་ན། །གྲུབ་ཆེན་གཞན་ལའང་མ་་་་་་ཚུལ་སྣ་ཚོགས་བྱུང༌། ། རྒྱུད་པ་འདིས་ནི་སྐུ་ལུས་མ་སྤངས་པར། །མཁའ་སྤྱོད་བཞུད་ལ་མར་པས་བཀའ་སྤྱད་དེ། །རི་བོ་གསེར་གྱི་དགོན་པར་མཇལ་བར་བཞེད། །ལོ་ཆེན་རྗེ་བཙུན་མི་ལའི་དཔེ་བཞིན་དུ། །མཐོང་སྣང་ཐ་དད་གཉིས་ཀ་བདེན་དུ་རུང༌། །ཅི་སྟེ་རྗེ་བཙུན་གྲགས་པས་མངོན་ཤེས་ཀྱིས། །དེ་དག་མ་མཇལ་དགོངས་པ་ཡིན་ན་ནི། །སོ་སོ་སྐྱེ་བོས་འཕགས་པའི་ཚོགས་རྣམས་ལ། །ཁྱད་དུ་གསོད་པའི་བདེན་བརྫུན་འབྱེད་པར་དཀའ། །དེ་ལྟ་ན་ཡང་མར་དོ་ཆོས་དབང་གིས། །དུས་དེར་མར་པ་དང་མཇལ་རྒྱ་གར་གྱི། །ཏི་ར་ཧུ་ཏིར་ནཱ་རོ་པཎྜི་ཏ། །སྤྱོད་པ་ལ་གཤེགས་དངོས་སུ་མཇལ་གསུང་བའང༌། །བརྫུན་གྱི་ཁོངས་སུ་གཏོགས་པར་མཛད་དགོས་མཆིས། །འདི་གཉིས་བརྫུན་ན་ཁྱེད་ཀྱི་གསུང་འདི་ལ། །བདེན་པར་རྗེས་དཔག་ཡིད་རྗེས་གང་གིས་བསྐྱེད། །དཔལ་ལྡན་དཱི་པཾ་ཀ་རའི་ལམ་ཡིག་འདི། །ཚད་མར་མཛད་ན་ཇོ་བོས་ལོ་ཆེན་ལ། །རྒྱུད་སྡེ་བཞི་ཀའི་ཉམས་ལེན་སྟན་གཅིག་སྟེང༌། །བྱེད་དགོས་གསུང་ལ་སྨོད་པར་ཇི་ལྟར་འོས། །ཇོ་བོ་རྗེ་ཡི་གསུང་རབ་ལྷད་མེད་པར། །ཀླུ་སྒྲུབ་སློབ་མ་ཟླ་གྲགས་ཡིན་གསུང་ལ། །རྣམ་པ་དུ་མར་བསྔགས་པ་མིན་སྒྲོག་པ། །འདི་ཡང་དེ་ལ་ཚད་མར་བཟུང་ན་འགལ། །བློ་དང་མཐུན་གྱུར་མུ་སྟེགས་གཞུང་ལེན་ཞིང༌།

།དེ་དང་མ་མཐུན་གསུང་རབ་འདོར་བའི་ཚེ། །ཚུར་རོལ་མཛེས་ཀྱི་སེམས་སྤྱོད་སྣ་ཚོགས་ཀྱང༌། །ཁོ་རང་བློ་མཚམས་སྨད་དུ་ཅི་ཞིག་ཡོད། །བཀའ་གདམས་པ་ཡང་ཇོ་བོའི་ལམ་ཡིག་གི། །རྗེས་སུ་འབྲངས་ནས་དེ་བཞིན་སྨྲ་བ་རྣམས། །དུས་མཚུངས་ལོ་ཚིགས་བསྒྲིགས་ན་བརྟག་པ་ལས། །མར་པས་ནཱ་རོ་ལན་གཉིས་མཇལ་བར་ངེས། །ཕྱི་མ་འདི་འདྲས་གནོད་པར་དོགས་པའི་ཚེ། །ནཱ་རོ་པཎ་ཆེན་དངོས་གྲུབ་མཆོག་ཤིང༌། །སྤྱོད་པ་སྔ་མར་རྗེས་བཟུང་ཌོམྦི་པ། །ཇོ་བོ་ཉིད་ཀྱི་བླ་མ་ཡིན་པ་ཡང༌། །ལམ་ཡིག་འདིར་བྱུང་ཚད་མར་ཅིས་མི་བཟུང༌། །ཇོ་བོའི་སྐུ་གདུང་བཞུས་རྗེས་( ལམ་ཡིག་ཏུ་ ) སྟོན་པ་ལ།།  སྐུ་ཡི་སྣང་བ་བསྟན་པ་མི་འགལ་ན། །འདི་ལའང་མཚུངས་པས་ཡིད་ཆེས་གནས་སུ་མཛོད། ། ཞེས་དང༌། ནཱ་རོ་པཎ་ཆེན་འཁྲུངས་ཡུལ་རིགས་ཙམ་ཞིག །འདོད་པ་ཐ་དད་སྨྲ་བ་བྱུང་ན་ཡང༌། །མཁས་པ་སྒོ་དྲུག་ཡ་གྱལ་གྱུར་པ་ཡིས། །ཏིལླི་པ་བསྟེན་དཀའ་བ་སྤྱད་པའི་མཐར། །ཆོས་ཉིད་བདེན་པ་གཟིགས་ཤིང་སླར་ཡང་ནི། །བྱང་སྒོ་སྲུང་བའི་པཎ་ཆེན་མཛད་མཐུན་པས། །ནཱ་རོ་གཉིས་སུ་འབྱེད་པའི་རིག་བཟོ་སྤོང༌། །ཅིས་ཀྱང་མི་འཐད་ནཱ་རོ་གཉིས་བྱེད་ན། །ཁྱེད་ཀྱང་བྱ་དང་ཞང་གི་རིགས་གཉིས་དང༌། །བྱར་དང་གཉལ་གྱི་འཁྲུངས་ཡུལ་གཉིས་འཛིན་པས། །སྐལ་བཟང་ཆོས་ཀྱི་རྒྱ་མཚོ་གཉིས་འགྱུར་ལ། །བདག་ཀྱང་ཀྲེ་ཤོད་ཀོང་ཡུལ་གཉིས་འཛིན་ཞིང༌། །ཞྭ་དང་གདན་སའི་མིང་ཡང་ཐ་དད་པས། །ཆོས་ཀྱི་གྲགས་པ་གཉིས་ཀྱང་ཡོད་པ་ལ། །སྐྱེ་བོ་ཕྱི་རབས་འཁྲུལ་པའི་གནས་སྲིད་པས། །ད་ལྟ་ཉིད་ནས་གཅིག་ཅེས་སྒྲོགས་ན་འཐད། །དེ་འདྲའི་ངོས་འཛིན་དགོས་པ་མེད་མཐོང་ན། །སྔར་སྨོས་རྗེ་བཙུན་བྱམས་པ་འཕགས་པ་ལྷ། །པདྨ་འབྱུང་གནས་ནཱ་རོའི་འཁྲུངས་ཡུལ་དང༌། །རིགས་ཀྱང་ཐ་དད་རྣམ་ཐར་བྱུང་བ་ཡིས། །རྒྱལ་སྲས་དེ་རྣམས་གཉིས་གཉིས་ཡོད་དོ་ཞེས། །རྣམ་ཐར་འགལ་བསྡུམ་དོགས་པ་མ་ཤར་བའི། །མཁས་པ་སྔ་མའི་སྲོལ་ལུགས་བཟུང་བ་ལེགས། །ཞེས་པ་འདི་ཡང་བྲམ་ཟེའི་རིགས་ཁ་ཆེའི་ནཱ་རོ་པ་དང༌།

རྒྱལ་རིགས་ཤར་ཕྱོགས་པའི་ནཱ་རོ་པ་གཉིས་བྱས་ན། གཞན་གྱི་བརྩོད་པ་མི་འཇུག་པ་འདྲ་ཞེས་པའི་གསུང་ལན་དུ་བྱས་པ་ཡིན་ནོ། །ཞེས་གསུངས་ཤིང༌།དེ་དང་མཐུན་པར་དཔའ་བོ་གཙུག་ལག་ཕྲེང་བས་རྗེ་བཙུན་མར་པའི་རྣམ་ཐར་གྲུབ་པའི་ངོ་མཚར་བརྗོད་པ་ལས་ཀྱང༌། བཀའ་རྒྱུད་རིན་པོ་ཆེའི་ཕྲིན་ལས་རྒྱ་མཚོའི་བར་དུ་ཉི་འོད་ལྟར་བདལ་བའི་ཟེར་མ་བཟོད་པས་དད་པ་དང་དག་སྣང་གི་མིག་ལྡོངས། ཕྲ་དོག་དང་ལོག་ལྟའི་མུན་པ་འཕེལ་བ་ཁ་ཅིག་མར་པ་དང་ན་རོ་པ་དུས་མི་མཚུངས་པས་མ་མཇལ་བྱ་བ་དང༌། མར་པས་མཇལ་བ་དེ་ན་རོ་རྫ་མགོ་བྱ་བ་ན་རོ་པ་དངོས་མིན་བྱ་བ་སོགས་ཟེར་བ་ནི། ཆོས་དང་གང་ཟག་ལ་སྨད་པ་ལ་ངང་པ་པད་མཚོར་འཇུག་པ་ལྟར་སྤྲོ་བ། མི་ཤེས་རྣམ་དབྱེ་མེད་པར་རྒྱུ་བཞི་ཡིས། །རྣམ་དབྱེ་སྨྲ་བའི་ཁ་ནི་བདུད་ཀྱིས་ཕྱེ། །ཞེས་པའི་སྒོ་འབྱེད་པ་པོ་བྱུང་བ། སྔོན་བྱུང་གི་ལོ་རྒྱུས་རྣམས་ཆོས་ཅན། རང་བཟོའི་བརྫུན་ཡིན་ཏེ། ལོ་རྒྱུས་ཡིན་པའི་ཕྱིར། དཔེར་ན། བདག་ཅག་གིས་བརྗོད་པའི་ལོ་རྒྱུས་རྣམས་བཞིན་ནོ་ཞེས་པའི་རྟགས་ཀྱི་ཚུལ་གསུམ་རང་ལ་རྒྱུས་ཡོད་དུ་གྲུབ་པ་དག་གིས། སྔོན་དེ་བཞིན་གཤེགས་པ་ལ་འོད་སྲུང་རྫོགས་བྱེད་ལ་སོགས་པས་དགེ་སྦྱོང་གཽ་ཏ་མ་སྤུ་གྲིའི་སེར་བ་འབེབས་ཤིང་འོང་སྟེ། ཁྱེད་ཐམས་ཅད་འཇོམས་པར་འགྱུར་རོ་ཞེས་སྒྲོག་པ་དང་མཚུངས་པས་ཆོས་བཞིན་གྱི་རྩོད་ཡུལ་ག་ལ་ཡིན། ན་རོ་པ་དང་མཇལ་ཚུལ་མགུར་དང་རྣམ་ཐར་འདི་ཙམ་བཞུགས་པ་སྔོན་བྱུང་ལོ་རྒྱུས་ཀྱི་ཚད་མ་དང༌། ཕུ་ལ་ཧ་རི་ན་དཔོན་སློབ་གཉིས་མཇལ་བའི་ཞབས་རྗེས་ཡོད་པ་སོགས་རྒྱ་གར་ན་རླུང་ལྟར་གྲགས་པ་གྲགས་པའི་གཏན་ཚིགས་དང༌། བརྒྱུད་པ་འདིའི་མན་ངག་རྒྱ་བོད་ན་གཞན་སུ་ལ་ཡང་མ་གྲགས་པ་ད་ལྟའང་དངོས་གྲུབ་ཐོབ་པ་རྒྱུན་མ་ཆད་པ་འདི་སྙེད་ཅིག་བཞུགས་པ་དངོས་པོ་སྟོབས་ཞུགས་ཀྱི་ཚད་མ་དང༌། ཡིད་ཆེས་པའི་རྗེས་དཔག་ལ་སོགས་པས་གྲུབ་བོ། །གལ་སྟེ་རྣམ་ཐར་རྣམས་མ་གཅིག་གོ་ཞེ་ན།

གདུལ་བྱ་སོ་སོའི་སྐལ་བ་བཞིན་སྣང་བ་འཆར་བ་ལ་སུ་ཞིག་གིས་ཚད་འཛིན། རྒྱལ་པོ་མ་སྐྱེས་དགྲས་སྟོན་པ་མཇལ་བ་ཁོ་ན་ལའང་མི་གཅིག་པའི་མདོ་འདི་སྙེད་སྣང་བ་ལྟོས་ཤིག །རྗེ་བཙུན་ན་རོ་པ་སྤྱོད་པ་ལ་གཤེགས་པ་འདི་ལའང་ཁ་ཅིག་གིས་སྐུ་འདས་ཤིང་གདུང་སྦྱངས་པར་སྣང་བ་ཡང་བྱུང༌། སློབ་མ་ཕལ་ཆེར་ལ་ཞལ་གདམས་དང་བྱིན་རླབས་ཀྱི་རྟེན་སོ་སོར་གནང་སྟེ། ནགས་དང་དུར་ཁྲོད་གྲོང་ཁྱེར་ལ་སོགས་པར་རིག་པ་བརྟུལ་ཞུགས་ཀྱི་སྤྱོད་པ་དང༌། སྨྱོན་པའི་སྤྱོད་པས་རྒྱུ་ཞིང་སྐུ་ལུས་གཟུགས་སྣ་ཚོགས་པར་བསྒྱུར་ཞིང་སྣང་བ་དང་མི་སྣང་བ་དུ་མ་སྟོན་པར་སྣང༌། ཁ་ཅིག་ལ་སྐུ་ལུས་འདིས་མཁའ་སྤྱོད་དུ་བྱོན་པར་ཡང་སྣང་ངོ༌། །ཞེས་གསུངས་ཤིང༌། བཀའ་བརྒྱུད་གསེར་ཕྲེང་རྣམ་མཐར་ཟླ་བ་ཆུ་ཤེལ་གྱི་ཕྲེང་བ་ལས་ཀྱང༌། གཞན་ཡང་བླུན་པོ་ཕྱོགས་ཞེན་ཡིན་དུ་རེ་བ་འགས་མར་པས་ནཱ་རོ་ཏ་པ་མ་མཇལ་ཞེས་ས་སྐྱ་རྗེ་བཙུན་གྱི་གསུང་དུ་བརྫུས་ཏེ་བྱས་པ་ལ། བླུན་པོ་ཕྱི་མ་རྣམས་ཀྱིས་རྗེས་ཟློས་བྱེད་མོད། འཇམ་དབྱངས་ས་པཎ་གྱིས། ནཱ་རོའི་ཆོས་དྲུག་ལུགས་གཉིས་དང་ཞེས་གསུངས་པ་དང་དངོས་སུ་འགལ་ཞིང༌། དེ་བཞིན་དུ་ལྷོ་བྲག་མགོན་པོ་ཟངས་གྲི་ཅན་གྱི་བརྒྱུད་པའང་གང་ལ་འདེད་བསམ་དགོས་པ་དང༌། གཞན་ཡང་ཇོ་བོ་ཆེན་པོས་ཁྱོད་ཀྱི་བླ་མ་ནཱ་རོ་པ་ནི་མཁའ་སྤྱོད་དུ་གཤེགས་ཟིན་གསུངས་པ་དེའི་སྙེགས་མཚམས་གང་ལ་བྱེད་ཤེས་ལྡན་རྣམས་ཀྱིས་སེམས་པར་བྱས་ན་ལོག་རྟོག་དེ་རྣམས་སེལ་བར་འགྱུར་རོ། ། ཞེས་གསུངས་སོ།།༄༅། །རྗེ་བཙུན་མར་པའི་རྣམ་ཐར་དང་གསུང་འབུམ་དཀར་ཆག མར་པ་ལོ་ཙཱ་བ་ཆོས་ཀྱི་བློ་གྲོས་ནི། ལྷོ་བྲག་ཆུ་ཁྱེར་དུ་ཡབ་མར་པ་དབང་ཕྱུག་འོད་ཟེར་  དང༌། ཡུམ་རྒྱ་མོ་འོད་ཟེར་གཉིས་ཀྱི་སྲས་སུ་སྐུ་འཁྲུངས། ཁོང་དགུང་ལོ་ཆུང་ངུའི་དུས་ནས་ཡི་གེའི་འབྲི་ཀློག་ལེགས་པར་མཁྱེན། དེའི་སྐབས་སུ་སྤྱོད་པ་རྒོད་ཅིང་རྩུབ་པས་རྩེད་གྲོགས་སུས་ཀྱང་གླགས་མི་འཁེལ་བ་ཞིག་བཞུགས།

དགུང་ལོ་བཅོ་ལྔ་པར་མང་མཁར་མྱུ་གུ་ལུང་དུ་ཕེབས་ཏེ་འབྲོག་མི་ཤཱཀྱ་ཡེ་ཤེས་ལས་སྒྲ་བསྒྱུར་བསླབས་ཤིང་ལེགས་པར་མཁྱེན། བལ་པོ་སྤྱི་ཐེར་བ་ལས་དཔལ་གདན་བཞི་སོགས་རྒྱུད་འགའ་ཞིག་གསན་པ་དང༌། སྒྲ་ཚད་གསོ་རིག་བཅས་ལའང་ལེགས་པར་སྦྱངས། རྒྱ་གར་ལ་ལན་གསུམ་དང༌། བལ་ཡུལ་ལ་ལན་བཞི་བྱོན། ནུབ་ལཀྵི་ཊའི་དགོན་པར་ཕེབས་ནས་དཔལ་ཡེ་ཤེས་སྙིང་པོ་ལས་གསང་འདུས་དང༌། སྒྱུ་ལུས། འོད་གསལ། རིམ་ལྔ་སོགས་གསན། ལྷོ་དུག་མཚོ་ཁོལ་མའི་གླིང་དུ་བྱོན་ཏེ་དཔལ་ཞི་བ་བཟང་པོ་ལས་མ་ཧཱ་མཱ་ཡ་དང༌། རྣལ་འབྱོར་གསུམ། སྒྱུ་མ་གསུམ་སོགས་རྒྱུད་ཀྱི་གདམས་པ་གསན། ཤར་ཕྱོགས་ཀྱི་རི་རབ་ཏུ་འཁྲུགས་པའི་དགོན་པར་ཕེབས་ནས་མངའ་བདག་མཻ་ཏྲི་པ་ལས་རྒྱུད་ཀྱི་གདམས་པ་ དང༌། ཕྱག་རྒྱ་ཆེན་པོའི་མན་ངག་གསན་ནས་རྟོགས་པ་མངོན་སུམ་དུ་འཁྲུངས། བྱང་ཕྱོགས་པུཥྤ་ཧ་རིར་བྱོན་ནས་རྗེ་ནཱ་རོ་པ་ལས་དགྱེས་རྡོར་རྒྱུད་དང༌། བསྲེ་འཕོ་མཚམས་སྦྱོར་གྱི་གདམས་ངག་གཏུམ་མོའི་ལས་རྒྱ་སོགས་ལོ་ངོ་བཅུ་དྲུག་ཏུ་གསན། ནཱ་རོ་དང་མཻ་ཏྲི་རྣམ་གཉིས་ཀྱིས་བྱང་ཕྱོགས་ཁ་བ་ཅན་འདུལ་བའི་རྒྱལ་ཚབ་ཏུ་དབང་བསྐུར། སྤྱིར་རྗེ་བཙུན་མར་པའི་བཀའ་དྲིན་ཆེ་བའི་བླ་མ་བཅུ་གསུམ་ནི། མཁས་གྲུབ་ནཱ་རོ་པཎ་ཆེན། རྒྱལ་སྲས་མཻ་ཏྲི་པ། དཔལ་ཞི་བ་བཟང་པོ། ཡེ་ཤེས་སྙིང་པོ། རྣལ་འབྱོར་མ་རུས་པའི་རྒྱན་ཅན། ཀ་སོ་རི་བ་དང༌། རི་རི་བ་སྟེ་སེངྒེ་གླིང་པ་སྐུ་མཆེད། ཛེ་ཏཱ་རི་པ། ཀུ་སུ་ལུ་ཆེ་བ། པྲ་ཛྙ་རཀྵི་ཏ། སྤྱི་ཐེར་བ་དང༌། པེན་ཏ་བ་སྟེ་བལ་པོ་སྐུ་མཆེད། ཇོ་བོ་རྗེ་ཨ་ཏི་ཤ་རྣམས་ལགས་སོ།།རྗེ་དེའི་རིགས་དང་ཆོས་ཀྱི་སྲས་གཉིས་ལས། ཇོ་མོ་བདག་མེད་མ་ལ་འཁྲུངས་པ་དར་མ་མདོ་སྡེ་དང༌། དར་མ་དཔལ། ཕྱག་ཐུང་མ་ལ་དར་མ་བསམ་གཏན། གཞན་བཟང་ངེ༌། ངན་ནེ། དགེ་འདུན། བྱ་རིང་འཁོར་ལོ་སྟེ་ལྔ་བྱོན། ཆོས་ཀྱི་སྲས་བུ་ཆེན་བྱོན་ཚུལ་ནི། རྔོག་སྟོན་ཆེན་པོ་ཤེས་རབ་ཀྱིས་མཉེས་པའི་སྲས།

མཚུར་སྟོན་སྐུ་དགྲ་བཏུལ་བས་མཉེས་པའི་སྲས། མེ་སྟོན་ཞབས་ཏོག་གིས་མཉེས་པའི་སྲས། མི་ལ་དད་གུས་ཀྱིས་མཉེས་པའི་སྲས་ཏེ་མཉེས་པའི་བུ་བཞི། སྲས་མདོ་སྡེ་ལ་གྲོང་འཇུག་གི་བཀའ་བབས། དོལ་བ་གག་སྟོན་ལ་སྒྱུ་ལུས་ཀྱི་བཀའ་བབས། གྲའི་མི་ཆུང་ལ་འཕོ་བའི་བཀའ་བབས། ཆུ་གོང་དཔལ་ལེ་ལ་རིམ་ལྔའི་བཀའ་བབས། དགེ་བཤེས་ཁེར་གད་བ་ལ་གཞུང་བཤད་ཀྱི་བཀའ་བབས་པ་སྟེ་བཀའ་བབས་ཀྱི་བུ་ལྔ། ཀློག་སྐྱ་ལོ་ཙཱ་བ་འབྱུང་གནས་རྒྱལ་མཚན། ཙམ་ལུང་གི་མར་པ་མགོ་ལེགས། ལ་ཡག་གི་བ་རང་ལྦ་བ་ཅན། འཕན་ཡུལ་གྱི་ཉ་མ་དཔལ་མོ་སྟེ་མོས་གུས་ཅན་བཞི་བཅས་སོ།།ཁོང་གི་བསྒྱུར་རྩོམ་དང་གསུང་རྩོམ་ཐམས་ཅད་བསྡུ་ན་སྡེ་ཚན་བཅུ་གཅིག་ཏུ་བསྡུས་ཏེ། ཐོག་མར་བཀའ་བབ་བྱིན་བརྒྱུད་ཀྱི་སྤྱི་བཤད་དང༌། དེ་ནས་བརྒྱུད་པའི་བླ་མ་རྣམས་ཀྱི་རྣམ་ཐར་དང་གསུང་མགུར། དེ་ནས་རིམ་པར་དབང་གི་སྐོར། དཔལ་བདེ་མཆོག་གི་སྐོར། ཕྱག་རྒྱ་ཆེན་པོའི་སྐོར། ནཱ་རོ་ཆོས་དྲུག་གི་སྐོར། སྙན་བརྒྱུད་ཀྱི་ཆོས་སྐོར། གེགས་སེལ་གྱི་སྐོར། རྒྱུད་འགྲེལ་གྱི་སྐོར། ལས་ཚོགས་ཀྱི་སྐོར། ཆོས་སྲུང་གི་སྐོར་བཅས་ཆོས་ཚན་བཅུ་གཅིག་དེབ་ཆེན་སྟོད་སྨད་བར་གསུམ་གྱི་ནང་དུ་བཞུགས་པ་ལས།དང་པོ་སྟོད་ཆ་ལ། དང་པོ་བཀའ་བབས་བྱིན་བརྒྱུད་ཀྱི་སྤྱི་བཤད་ལ། བཀའ་བབས་བྱིན་རླབས་ཀྱི་བརྒྱུད་པ་སྤྱི་བཤད། རྟོགས་པ་བྱིན་རླབས་ཀྱི་བརྒྱུད་པ། བཀའ་བབས་ཉམས་ཀྱི་བརྒྱུད་པ། རིང་བརྒྱུད་བཀའ་བཞི་བླ་མའི་རྣམ་ཐར། གཉིས་པ་རྣམ་ཐར་དང་གསུང་མགུར། དཔལ་ཏཻ་ལོ་པའི་རྣམ་ཐར་དང་གསུང་མགུར། དཔལ་ནཱ་རོ་པའི་རྣམ་ཐར་དང་མགུར། རྡོ་རྗེ་འཆང་ཏཻ་ལོ་པ་དང་ནཱ་རོ་ཡེ་ཤེས་དངོས་གྲུབ་ཀྱི་རྣམ་མགུར། སྒྲ་བསྒྱུར་མར་པ་ལོ་ཙཱའི་རྣམ་ཐར་ཆེན་མོ་མཐོང་བ་དོན་ཡོད། མར་པ་ལོ་ཙཱའི་རྣམ་མགུར། གསུམ་པ་དབང་གི་ཆོས་སྐོར། བདག་མེད་མའི་བྱིན་རླབས། དབང་བཞི་ཉམས་ཕྱག་རྒྱ་ཆེན་པོ། དབང་གི་བྱ་བ་མདོར་བསྡུས་ཚིགས་བཅད་ཅན།

དབང་རྒྱུད་ཀྱི་གདམས་པ་དཔལ་ཧེ་རུ་ཀའི་སྨིན་བྱེད། རྡོ་རྗེ་མཁའ་འགྲོའི་མེ་དབང་གི་ཆོ་ག །དབང་འབྲེལ་རྒྱུད་ཀྱི་གདམས་པ་འོད་གསལ་ཉི་ཟླ་ཁ་སྦྱོར་གྱི་ཞལ་གདམས། དབང་བདུད་འགྲོལ་གྱི་གདམས་པ་དང་བརྡ་ཡི་སྒོ་ནས་གཉུག་མའི་དོན་བསྟན་པ། དབང་གི་ཕྱག་ལེན་ཁ་སྐོང་བསྟན་པ་བཞུགས།བཞི་པ་དཔལ་བདེ་མཆོག་གི་ཆོས་སྐོར། དཔལ་འཁོར་ལོ་བདེ་མཆོག་གི་ལོ་རྒྱུས། ཡུལ་ཉི་ཤུ་རྩ་བཞིའི་ལོ་རྒྱུས། དཔལ་འཁོར་ལོ་སྡོམ་པའི་ལྷ་བཅུ་གསུམ་གྱི་ཆོ་ག །ཡིད་བཞིན་ནོར་བུ་ཞེས་བྱ་བ་མཁའ་འགྲོའི་གསང་ཚིག །དཔལ་བདེ་མཆོག་གསང་བ་ཡིད་བཞིན་ནོར་བུའི་སྒྲུབ་ཐབས། དཔལ་ལྷན་ཅིག་སྐྱེས་པ་བདེ་མཆོག་གི་སྒྲུབ་ཐབས། བདེ་མཆོག་དཔའ་བོ་གཅིག་པའི་སྒྲུབ་ཐབས། བདེ་མཆོག་ལྷ་ལྔའི་སྒྲུབ་ཐབས། བདེ་མཆོག་དྲུག་ཅུ་རྩ་གཉིས་པའི་སྒྲུབ་ཐབས། དཔལ་འཁོར་ལོ་སྡོམ་པའི་དེ་ཁོ་ན་ཉིད་ཀྱི་མན་ངག །བློན་པོ་རིགས་གསུམ་ལས་བྱེད་དང་དམངས་འཕྲིན་ལས་མཐུན་སྦྱོར། བདེ་མཆོག་གསང་བ་རིན་པོ་ཆེའི་ལྷན་ཅིག་སྐྱེས་པའི་བསྡུས་དོན། དབང་འབྲེལ་རྒྱུད་ཀྱི་གདམས་པ་བདེ་མཆོག་གསང་བ་རིན་པོ་ཆེ། བདེ་མཆོག་གསང་བ་རིན་པོ་ཆེ་ཡིད་བཞིན་ནོར་བུའི་མངོན་རྟོགས་རྒྱས་པ། རྗེ་བཙུན་རྣལ་འབྱོར་མའི་སྒྲུབ་ཐབས་ཀྱི་རྩ་བ། རྡོ་རྗེ་ཕག་མོའི་ལྷན་ཅིག་སྐྱེས་མའི་སྒོམ་བཟླས། རང་བྱིན་གྱིས་བརླབ་པའི་གདམས་པ་ལྷན་ཅིག་སྐྱེས་མའི་སྒྲུབ་ཐབས་ཤེས་འབྲེལ་མ། དཔལ་མཁའ་འགྲོ་མ་རྡོ་རྗེ་གུར་གྱི་དཀྱིལ་འཁོར་བསྡུས་པའི་སྒྲུབ་ཐབས་རྣམས་བཞུགས། ལྔ་པ་ཕྱག་རྒྱ་ཆེན་པོའི་སྐོར། ཕྱག་རྒྱ་ཆེན་པོ་གངྒ་མ། དཔལ་ཏཻ་ལོ་པའི་གཟེར་དྲུག་ནག་པོ་དགེ་བ་ལ་གདམས་པ། མངའ་བདག་མཻ་ཏྲི་པའི་ཕྱག་ཆེན་གསེར་གྱི་ཕྲེང་བ། མཻ་ཏྲི་པའི་མན་ངག་ཟབ་མོ་ལམ་དགུ་ཕྲུགས། ལྟ་བ་མདོར་བསྡུས་པ་ཞེས་བྱ་བ། ཕྱག་རྒྱ་ཆེན་པོ། ཐུན་མོང་མ་ཡིན་པའི་དམ་ཚིག་བརྒྱད་པ། རྒྱུད་ཀུན་གྱི་བཅུད་བསྡུས་བར་དོ་ངོ་སྤྲོད་ལམ་བདེ་ཆེན་བློ་ཕྱག་ཆེན་བཞག་པའི་མན་ངག

།རྒྱུད་བླ་མའི་ཚིག་དོན་རྣམ་པར་འགྲེལ་པ། དྲུག་པ་ནཱ་རོ་ཆོས་དྲུག་གི་སྐོར། ཆོས་དྲུག་གི་རྩ་བ་རྡོ་རྗེ་མཁའ་འགྲོའི་གསུང་བཀའ་ཡང་དག་པའི་ཚད་མ། སྒྲ་སྒྱུར་མར་པ་ལོ་ཙཱའི་ཐུགས་ཀྱི་ཉིང་ཁུ་ནཱ་རོ་ཆོས་དྲུག་སྲས་མཁར་མ། ཆོས་དྲུག་ཀ་དཔེ། ཟབ་ལམ་སྙིང་པོ་ནཱ་རོའི་ཆོས་དྲུག་གསང་བ་བདུད་རྩིའི་ཆུ་རྒྱུན། ཐུན་མོང་གི་ཞལ་གདམས་ཆོས་དྲུག་གི་ཉམས་ལེན་དུ་དྲིལ་བ། སློབ་མར་བྱིན་རླབས་འཕོ་བ། སྟེང་སྒོ་རྣམ་པར་གྲོལ་བའི་གདམས་པ། གཏུམ་མོ། གཏུམ་མོ་ཨ་ཐུང༌། སྒྱུ་ལུས་ཀྱི་མན་ངག །རྨི་ལམ། རྨི་ལམ་ལམ་འཁྱེར་གྱི་གདམས་པ། གཉིད་འོད་གསལ། འཕོ་བའི་མན་ངག །སེམས་གྲོང་དུ་འཇུག་པའི་མན་ངག །རྣམ་ཤེས་བར་དོར་སྦྱངས་ཚུལ། འཁོར་ལོ་བཞི་ལ་བརྟེན་པའི་ཙཎྜ་ལཱི་ལ་བསླབ་པ་ཟབ་མོ། བཀའ་བཞི་ལོ་རྒྱུས་དང་བཅས་པ་བསྲེ་འཕོ་ལག་ལེན་དུ་དྲིལ་བ། བསྲེ་བའི་མན་ངག་སྐོར་གསུམ། བསྲེ་བའི་གདམས་ངག་སྒོམ་ཚུལ་བཅོ་བརྒྱད། བསྲེ་བའི་མན་ངག །འོད་གསལ་དོན་བཞི་མ། བར་དོའི་རྣམ་གཞག་དང་ཉམས་ལེན། ཆོས་དྲུག་གི་མན་ངག་ཅེས་བྱ་བ། རྩ་རླུང་དེ་ཁོ་ནའི་རྣལ་འབྱོར་དྲ་བའི་འཁོར་ལོ་བདུད་རྩི་འོད་ཟེར་ཅན། རྗེ་མར་པའི་ཟབ་རླུང་སྐོར་གསུམ། མན་ངག་ཚིགས་སུ་བཅད་པ་བརྒྱད་པ། མཆོག་གི་གཏུམ་མོ་སྦར་བའི་མན་ངག །ར་ས་ཡ་ནཱའི་བཅུད་ལེན་རྣམས་བཞུགས། གཉིས་པ་བར་ཆ་ལ། བདུན་པ་སྙན་བརྒྱུད་ཀྱི་ཆོས་སྐོར། དཔལ་ཏཻ་ལོ་པའི་སྙན་བརྒྱུད་ཀྱི་གདམས་པ། སྙན་བརྒྱུད་ཡིད་བཞིན་ནོར་བུའི་པྲ་ཁྲིད་ལུང་བསྟན་ཏཻ་ལོའི་གསུང༌། ལུས་མེད་ཡེ་ཤེས་མཁའ་འགྲོའི་སྙན་བརྒྱུད་ཀྱི་རྩ་བ། ལུས་མེད་མཁའ་འགྲོའི་ཆོས་སྐོར་དགུའི་གཞུང་ལས་མར་པས་གདན་དྲངས་པ་ལྔ། ལུས་མེད་མཁའ་འགྲོའི་ཆོས་སྐོར་དགུ་ལས་མར་པས་གདན་དྲངས་པའི་གཞུང་སྔ་མ་ལྔའི་རྣམ་བཤད། སྙན་བརྒྱུད་ལས་བདེ་མཆོག་ཟབ་པ་ལྷན་སྐྱེས། སྙན་བརྒྱུད་གསང་བའི་མན་ངག །སྙན་བརྒྱུད་ཡིད་བཞིན་ནོར་བུ་ལས་ཡབ་བཀའ་འཁོར་ལོ་སྡོམ་པའི་སྒྲུབ་ཐབས།

སྙན་བརྒྱུད་ཡབ་བཀའི་བུམ་དབང་གི་དཀྱིལ་ཆོག་རིན་ཆེན་གསལ་བའི་སྒྲོན་མེ། བདེ་མཆོག་སྙན་བརྒྱུད་ལས་རྩ་བ་དྲུག་ཡན་ལག་སོ་དགུ་གཏུམ་མོའི་འཁྲུལ་འཁོར་བཅོ་བརྒྱད། སྙན་བརྒྱུད་གདམས་པའི་མཆོག་དབང་གསུམ་དངོས་སུ་བསྐུར་བའི་ལག་ལེན། སྙན་བརྒྱུད་གདམས་པ་རྡོ་རྗེ་ཚིག་གི་མདུད་འགྲོལ། དཔལ་བདེ་མཆོག་སྙན་བརྒྱུད་གསང་བའི་མན་ངག །དཔལ་བདེ་མཆོག་སྙན་བརྒྱུད་གསང་བའི་མན་ངག་གི་མཆན་འགྲེལ། སྙན་བརྒྱུད་བདེ་མཆོག་ལྷ་བཅུ་གསུམ་གྱི་སྒྲུབ་ཐབས། སྙན་བརྒྱུད་ལས་བདེ་མཆོག་རྒྱ་ཆེ་བའི་ལྷན་སྐྱེས་སྒྲུབ་ཐབས། དཔལ་ལྷན་ཅིག་སྐྱེས་མའི་མངོན་རྟོགས་རྒྱལ་མོ་ཆོས་ཉིད་མི་འགྱུར་བའི་གདམས་པ། ཡི་དམ་དགྱེས་པ་རྡོ་རྗེའི་ཤོག་དྲིལ། ཡི་དམ་རྡོ་རྗེ་ཕག་མོའི་ཤོག་དྲིལ། བདེ་མཆོག་དམངས་འཕྲིན་ལས་འཐུན་སྦྱོར་གྱི་ཤོག་དྲིལ། མར་པ་ལོ་ཙཱའི་སྙན་གྱི་ཤོག་དྲིལ་ལས། རྩ་རླུང་དྲ་མིག་འཁོར་ལོའི་རྩ་ཚིག །མར་པ་ལོ་ཙཱའི་སྙན་གྱི་ཤོག་དྲིལ་ལས། རྩ་རླུང་དྲ་མིག་འཁོར་ལོའི་འགྲེལ་པ། མར་པ་ལོ་ཙཱའི་སྙན་གྱི་ཤོག་དྲིལ་ལས། འཕོ་བ་སྤྱི་རྟོལ་གྱི་རྩ་ཚིག །མར་པ་ལོ་ཙཱའི་སྙན་གྱི་ཤོག་དྲིལ་ལས། འཕོ་བ་སྤྱི་རྟོལ་གྱི་འགྲེལ་པ། མར་པ་ལོ་ཙཱའི་སྙན་གྱི་ཤོག་དྲིལ་ལས། བར་དོ་བློ་ཆོད་ཀྱི་གདམས་པ། མར་པ་ལོ་ཙཱའི་སྙན་གྱི་ཤོག་དྲིལ་ལས། བར་དོ་བློ་ཆོད་ཀྱི་འགྲེལ་པ། མངའ་བདག་མར་པ་ལོ་ཙཱའི་སྙན་གྱི་ཤོག་དྲིལ་ལས། ཕྱག་རྒྱ་ཆེན་པོ་ཚིག་བསྡུས་རྩ་ཚིག །མངའ་བདག་མར་པ་ལོ་ཙཱའི་སྙན་གྱི་ཤོག་དྲིལ་ལས། ཕྱག་རྒྱ་ཆེན་པོ་ཚིག་བསྡུས་མཆན་འགྲེལ། ཕྱག་རྒྱ་ཆེན་པོའི་ཚིག་བསྡུས་འགྲེལ་པ། སྙན་བརྒྱུད་རྡོ་རྗེའི་ཚིག་རྐང༌། རླུང་གི་ཞལ་གདམས། དབྱིབས་ཀྱི་རྣལ་འབྱོར་རྣམ་གསུམ། སྤྲོས་མེད་ཏིང་འཛིན་དབང་གི་ཤོག་དྲིལ། འདོད་ཆགས་རྡོ་རྗེའི་ཤོག་དྲིལ། སེར་སྣ་རྡོ་རྗེའི་ཤོག་དྲིལ། གཏི་མུག་རྡོ་རྗེའི་ཤོག་དྲིལ། ང་རྒྱལ་རྡོ་རྗེའི་ཤོག་དྲིལ།

ཕྲག་དོག་རྡོ་རྗེ་ཀུན་བཀུར་སྡེ། ཞལ་གདམས་ཤོག་དྲིལ། ལས་ཀྱི་རྡོ་རྗེའི་ཤོག་དྲིལ། སྒྱུ་ལུས་ཀྱི་མན་ངག་སྐོར་རྡོ་རྗེའི་ཤོག་དྲིལ། སྒྱུ་འཕྲུལ་རྡོ་རྗེ་གྲོང་འཇུག་གི་ཤོག་དྲིལ། གནོད་སྦྱིན་ཁུལ་པོ་དར་ཐོད་ཅན་གྱི་ཤོག་དྲིལ། རྒྱལ་པོ་ཆོས་ཉིད་རང་གྲོལ་གྱི་ཤོག་དྲིལ། བྷ་ག་རྡོ་རྗེའི་ཤོག་དྲིལ་རྣམས་བཞུགས། བརྒྱད་པ་གེགས་སེལ་གྱི་སྐོར། གེགས་སེལ་ཡིད་བཞིན་ནོར་བུ་གསལ་བྱེད་སྙིང་པོ། རླུང་གི་དེ་ཉིད་བདུན་ཅུ། འབྱུང་བཞི་རོ་སྙོམས། ན་ཚ་བོགས་དབྱུང་བའི་གཟེར། འཆི་བ་གྲོགས་སུ་འཁྱེར་བའི་གཟེར། ཉོན་མོངས་ལམ་དུ་སློང་བའི་གཟེར། རྣམ་རྟོག་རང་སར་གྲོལ་བའི་གཟེར། བར་ཆད་གཡང་དུ་བླན་པའི་གཟེར། དཔལ་གསང་བ་འདུས་པའི་མན་ངག་རིམ་ལྔ། གསང་འདུས་རིམ་ལྔའི་གདམས་ངག །རིམ་ལྔའི་བསྡུས་གསལ། རྒྱུད་སྡེ་གཅིག་དྲིལ་གྱི་ཞུས་ལན། བརྡ་བསྟན་རྡོ་རྗེ་ཚིག་རྐང་གི་གདམས་པ། དཔལ་རྒྱུད་ཀྱི་རྒྱལ་པོ་ཀྱེའི་རྡོ་རྗེའི་བརྟག་གཉིས་པའི་ཁྲིད་ཡིག་འབུམ་ཆུང་ཉི་མ། ཀྱེའི་རྡོ་རྗེ་རྩ་རྒྱུད་ཀྱི་འགྲེལ་པ་བཀའ་ཡང་དག་པའི་ཚད་མ། ཀྱེའི་རྡོ་རྗེའི་བཤད་རྒྱུད་རྡོ་རྗེ་གུར་གྱི་སྲོག་ཤིང༌། མཁའ་འགྲོ་མ་རྡོ་རྗེ་གུར་གྱི་མན་ངག་དེ་ཁོ་ན་ཉིད་བཅུ་པ་རྣམས་བཞུགས། གསུམ་པ་སྨད་ཆ་ལ། དགུ་པ་རྒྱུད་འགྲེལ་གྱི་སྐོར། མཁའ་འགྲོ་མ་རྡོ་རྗེ་གུར་དེ་ཉིད་འདུས་པའི་རྒྱུད་གཞུང༌། དཀྱིལ་འཁོར་གྱི་ཆོ་ག་མདོ་དང་སྦྱར་བ། མ་ཧཱ་མཱ་ཡའི་གདམས་ངག་བཀའ་བགྲོས་དོན་དྲུག །དཔལ་བདེ་མཆོག་རྩ་རྒྱུད་ཊཱིཀྐ་ཟིན་བྲིས། གཉིས་མེད་རྣམ་པར་རྒྱལ་བའི་རྒྱུད་འགྲེལ། དམར་མོ་ཁྲག་གི་མདའ་འཕེན་མའི་རྒྱུད། མ་རུ་ཙེ་བཤན་པ་སྒྲོལ་བྱེད་ཀྱི་རྒྱུད། ཧེ་བཛྲ་གྱི་སྔགས་དོན། རྒྱུད་ཀྱི་ཞུས་ལན། བཅུ་པ་ལས་ཚོགས་སྐོར། ཀྱེའི་རྡོ་རྗེའི་ལས་ཚོགས། ཨཥྟའི་བསྲུང་འཁོར། ཁ་སྦྱར་དབྱེ་བ་བསྟན་པ། དགྲ་བསད་པ། ལས་སྦྱོར། ཀླུ་བསྡིགས་པ། བྱད་བཟློག །ལས་རྒྱའི་མན་ངག་ཟབ་པ།

དགྲ་མྱོས་པ་དང༌། གཞོན་ནུ་མ་དགུག་པ་གཉིས། བདེ་མཆོག་འཁོར་ལོའི་ལྷན་ཐབས་གཏོར་འབུལ། ཚོགས་ཀྱི་འཁོར་ལོའི་ཆོ་ག་ཞེས་བྱ་བ། དཔལ་འཁོར་ལོ་སྡོམ་པའི་སྦྱིན་སྲེག་གི་མན་ངག །དཔའ་བོ་གཅིག་པའི་སྦྱིན་སྲེག་གི་ཆོ་ག །ལས་རྒྱའི་མན་ངག་ཤིན་ཏུ་ཟབ་པ་ཚིགས་སུ་བཅད་པ། འཕྲིན་ལས་གཏོར་མའི་རྣལ་འབྱོར་གྱི་གཞུང༌། དཔལ་འཁོར་ལོ་སྡོམ་པའི་གཏོར་ཆོག་ལག་མཆོད་ཕྱི་མཆོད་གསུམ་གྱི་གཞུང༌། མར་པའི་ཞལ་གདམས་ཕྲ་མེན་སྐེ་ཕྲུག །རྡོ་རྗེ་ལྕེ་དབབ་ཀྱི་འགྲེལ་པ་མུ་ཏིག་གི་ཕྲེང་བ་ཞེས་བྱ་བའི་རིམ་པ། ཕྱག་ན་རྡོ་རྗེ་ལྕེ་དབབ་ཀྱི་གསང་བའི་ཡང་བཀོལ་གྱི་སྒྲུབ་ཐབས་རྣམས་བཞུགས། བཅུ་གཅིག་པ་ཆོས་སྲུང་སྐོར། ནག་པོ་ཆེན་པོའི་སྒྲུབ་ཐབས། དཔལ་ལྡན་ལྷ་མོ་དུད་སོལ་མའི་སྒྲུབ་ཐབས། དུད་སོལ་མའི་གསོལ་བསྡུས་བཅས་བཞུགས་སོ།།དཔལ་མངའ་བདག་སྒྲ་སྒྱུར་མར་པ་ལོ་ཙཱ་བ་ཆོས་ཀྱི་བློ་གྲོས་ཀྱི་གསུང་འབུམ་དཀར་ཆག་འདི་ནི། འབྲི་གུང་༧སྐྱབས་མགོན་ཆེ་ཚང་འཕྲིན་ལས་ལྷུན་གྲུབ་མཆོག་ནས་འཕགས་ཡུལ་འབྲི་གུང་བཀའ་བརྒྱུད་བྱང་ཆུབ་གླིང་ནས་སྤྱི་ལོ་༢༠༠༩ ལོར་པར་སྐྲུན་འགྲེམས་སྤེལ་ཞུས་པ་གཞི་བཟུང་བཀོད་པ་ལགས། ཞེས་བལ་བོད་ཀྱི་ས་མཚམས། ཤར་སྦ་ཁང་དོན་གྲུབ་སྡིངས་ཀྱི་བཙུན་པ་ཚེ་རིང་ཤར་པས། འཕགས་ཡུལ་གྲོང་ཁྱེར་ཆེན་པོ་ཝཱ་རཱ་ཎ་སཱིའི་ཉེ་འདབས་སུ་གནས་པའི་བཛྲ་བིདྱཱ་གཙུག་ལག་སློབ་གཉེར་ཁང་དུ་ཕྱི་ལོ་༢༠༡༠ ཟླ་༧ ཚེས་༢༥ ཉིན་སྦྱར་བའོ།།དཀར་ཆག

ཀ སྔོན་བརྗོད། 3 ཁ རྗེ་བཙུན་མར་པའི་རྣམ་ཐར་གྲུབ་པའི་ངོ་མཚར་བརྗོད་པ། 1 ག དཔའ་བོ་གཙུག་ལག་ཕྲེང་བའི་རང་རྣམ་འཁྲུལ་པའི་བཞིན་རས་འཆར་བའི་མེ་ལོང༌། 229 ང དཔའ་བོ་གཙུག་ལག་ཕྲེང་བའི་གསུང་འབུམ་ཡོངས་རྫོགས་ཀྱི་དཀར་ཆག 267 སྒྲ་སྒྱུར་མར་པ་ལོ་ཙཱ་བ་དེ་ཉིད་ཀྱི་ངོ་མཚར་བའི་མཛད་པ་རྣམ་ཐར་འཆད་པ་ལ་ལྔ། ༡ སྐུ་སྐྱེ་བ་བཞེས་ནས་དམ་པའི་ཆོས་དང་མཇལ་ཚུལ། 2 ༢ རྒྱ་གར་དུ་བླ་མ་མཇལ་ནས་དམ་ཆོས་བོད་ཡུལ་དུ་སྤྱན་དྲངས་ཚུལ། 6 ༣ ཉམས་རྟོགས་ཐུགས་ལ་འཁྲུངས་ཚུལ། 161 ༤ བསྟན་པ་དང་སེམས་ཅན་ལ་ཕན་ཐོགས་མཛད་ཚུལ། 175 ༥ གཟུགས་སྐུ་ཆོས་དབྱིངས་སུ་ཐིམ་ཚུལ་ལོ།། 223 གཉིས་པ་རྒྱ་གར་དུ་བླ་མ་མཇལ་ནས་དམ་ཆོས་བོད་ཡུལ་དུ་སྤྱན་དྲངས་ཚུལ་ལ། རྒྱ་གར་ལ་ལན་གསུམ་བྱོན་པའི། ལན་དང་པོ་ལ་གསུམ།༡ རྒྱ་གར་དུ་འབྱོན་པ་ཐུགས་ལ་ཤར་ཏེ་ཆས་པས་གྲོགས་དང་མཇལ་ཏེ་རྒྱ་གར་ལ་་་བྱོན་ཚུལ།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 6 ༢ རྒྱ་གར་དུ་ཕེབས་ནས་མཁས་གྲུབ་ཀྱི་བླ་མ་རྣམས་དང་མཇལ་ཏེ་དམ་པའི་ཆོས་་་་ཐོབ་ཚུལ། ་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 8 ༣ དབང་གདམས་པ་སོགས་དམ་པའི་ཆོས་རྣམས་ཐོབ་ནས་སླར་བོད་དུ་བྱོན་ཚུལ། 30 རྒྱ་གར་ལ་ལན་གཉིས་པ་འབྱོན་པ་ལ་ཡང་སྔ་མ་ལྟར་དོན་གསུམ། ༡ གསེར་ཚོལ་དུ་བྱོན་ཞིང་བུ་སློབ་རྣམས་དང་མཇལ་ཚུལ། 47 ༢ རྒྱ་གར་ལ་བྱོན་ནས་བླ་མ་རྣམས་དང་མཇལ་ཏེ་ཆོས་ཞུས་ཚུལ། 54 ༣ བོད་ལ་བྱོན་ཚུལ། 68 རྒྱ་གར་ལ་ལན་གསུམ་པ་འབྱོན་པ་ལ་ཡང་སྔ་མ་ལྟར་དོན་གསུམ། ༡ གསེར་ལ་སོགས་པའི་ཡོ་བྱད་རྣམས་བསྒྲུབ་ཏུ་བྱོན་ཚུལ། 75 ༢ བླ་མ་ནཱ་རོ་པ་བཙལ་ཞིང་ཆོས་གསན་ཚུལ། 81 ༣ བོད་ལ་བྱོན་ཚུལ། 111 བཞི་པ་བསྟན་པ་དང་སེམས་ཅན་ལ་ཕན་ཐོགས་མཛད་ཚུལ་ལ་གསུམ།

༡ སྲས་སྐུ་ཡལ་བས་སྐྱོ་ཤས་དང་ངེས་འབྱུང་གི་སྒོ་ནས་ཀུན་གྱི་ཐུགས་དམ་ལ་་་་་བོགས་ཐོན་ཚུལ།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 175 ༢ བཀའ་བརྒྱུད་ཀྱི་བསྟན་པ་ལ་དར་རྒྱས་འབྱུང་བར་ལུང་བསྟན་གནང་ཚུལ། 200 ༣ འགྲོ་ཀུན་དང་བ་འདྲེན་ཕྱིར་བཀོད་པ་སྐུའི་རྫུ་འཕྲུལ་བསྟན་ཚུལ་ལོ།། 209 ས་བཅད་འདི་ཞུ་སྒྲིག་པས་ཕྱག་དཔེ་གཟིགས་པ་པོ་རྣམས་ལ་ཀློག་བདེ་བ་དང་ཐུགས་ལ་འཇགས་སླ་ཡོང་བའི་ཕྱིར། ཁྲག་འཐུང་རྒྱལ་པོས་མཛད་པའི་མར་པའི་རྣམ་ཐར་མཐོང་བ་དོན་ལྡན་གྱི་ས་བཅད་རྣམས་འདིར་ལྷན་ཅིག་སྦྱར་བ་ལགས། ༄༅། །རྗེ་བཙུན་མར་པའི་རྣམ་པར་ཐར་པ་གྲུབ་པའི་ ངོ་མཚར་བརྗོད་པ་བཞུགས་སོ།། ༄༅། །རྗེ་བཙུན་མར་པའི་རྣམ་པར་ཐར་པ་གྲུབ་པའི་ངོ་མཚར་བརྗོད་པ། དཔལ་ལྡན་བླ་མ་རྡོ་རྗེ་འཆང་ལ་ཕྱག་འཚལ་ལོ།། སྐད་ཅིག་ཉིད་ལ་ཡེ་ཤེས་མཆོག།སྩོལ་མཛད་རྡོ་རྗེ་འཆང་དབང་པོ།། ཧེ་རུ་ཀ་དཔལ་ལོ་ཙཱའི་སྐུར།། སྣང་མཛད་དཔལ་ལྡན་བླ་མར་འདུད།། གང་གི་ངོ་མཚར་མཛད་པའི་མཐའ།། རྒྱལ་བས་གཟུང་བར་མི་ནུས་མོད།། འོན་ཀྱང་དད་པས་དྲངས་པ་ཡིས།། ཆ་ཤས་ཙམ་ཞིག་འདིར་དགོད་བྱ།། གང་རྒྱལ་བ་ཐམས་ཅད་དང་རང་བཞིན་ཐ་མི་དད་པས་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་རྒྱན་གྱི་འཁོར་ལོའི་གསང་བ་ཐམས་ཅད་པ་སྐད་ཅིག་རེས་ཀྱང་སྣང་བར་འགྱུར་བ་གྲུབ་པ་ཆེན་པོ་འདི་རྣམས་ཀྱི་ཚུལ་བདག་ཅག་གི་སྤྱོད་ཡུལ་མ་ཡིན་མོད་ཀྱང་དགོས་པ་ཅུང་ཟད་ལས། ངོ་མཚར་གྱི་གླེང་སློང་བ་ཀུན་ལས་བཏུས་པ་ཆ་ཤས་ཅིག་གླེང་བར་བྱའོ།། དེ་ཡང་སྟོན་པ་དངོས་ཀྱིས་འདུལ་བ་དག་ལ་ཆགས་བྲལ་གྱིས་འདུལ་བ་ལ་དེ་བཞིན་གཤེགས་པ་ཉིད་དང༌། ཆགས་བཅས་ཀྱིས་འདུལ་བའི་ངོར་རྡོ་རྗེ་འཆང་ཆེན་པོར་བསྟན་ཞིང་གསང་བ་སྐུ་བརྒྱད་ལ་སོགས་པའི་དཀྱིལ་འཁོར་གྱི་འཁོར་ལོར་བསྟན་ལ། གྲུབ་པའི་རྣམ་པས་འདུལ་བའི་ངོར་ཌོམྦི་ཧེ་རུ་ཀ་ཆེན་པོ་ལ་སོགས་པར་གྱུར་ཅིང༌།

སླར་ཡང་དངོས་གྲུབ་དམ་པ་དེ་མིའི་སྐྱེ་བོས་ཀྱང་ཚུལ་འདི་ལྟར་དུ་བསྒྲུབས་ན་དཀའ་བ་མེད་པར་འགྲུབ་བོ་ཅེས་སྤྲོ་སྲིང་བ་དང༌། མཆོག་གི་གདམས་པ་རྙེད་པར་དཀའ་བས་འདི་ལྟར་དུ་ལུས་སྲོག་ལ་མ་ལྟོས་པར་ཚོལ་ཞིང་སྒྲུབ་དགོས་སོ་ཞེས་འདོམས་པའི་ཆེད་དུ། བོད་ཡུལ་འདིར་མར་པ་ལྷོ་བྲག་པའི་མཚན་དུ་སྣང་བར་མཛད་ལ། དེའི་ཚེའི་གདུལ་བྱ་ཐུན་མོང་བ་རྣམས་ལ་ཇི་ལྟར་སྣང་བར་བདག་ཅག་གིས་འདུ་ཤེས་པ་དེ་ཙམ་ཞིག་འདིར་བརྗོད་པར་བྱའོ།། ( སྒྲ་སྒྱུར་མར་པ་ལོ་ཙཱ་དེ་ཉིད་ཀྱི་ངོ་མཚར་བའི་མཛད་པ་རྣམ་ཐར་ལས།༡ སྐུ་སྐྱེ་བ་བཞེས་ནས་སྤྱིར་གྱི་དམ་པའི་ཆོས་དང་མཇལ་ཚུལ། བྱེ་བྲག་ཏུ་རྒྱ་གར་ལ་བྱོན་ནས་ཆོས་ཕྱིར་དཀའ་བ་སྤྱད་ཅིང༌། མཁས་གྲུབ་ཀྱི་བླ་མ་རྣམས་ལས་དམ་ཆོས་ནོད་པ་བོད་ཡུལ་དུ་སྤྱན་དྲངས་ཚུལ། ཐུགས་ཉམས་སུ་བཞེས་པས་ཉམས་རྟོགས་ཐུགས་ལ་འཁྲུངས་ཚུལ། དེའི་སྒོ་ནས་བསྟན་པ་དང་སེམས་ཅན་ལ་ཕན་ཐོགས་མཛད་ཚུལ། བསྟན་པ་དང་སེམས་ཅན་གྱི་དོན་མཛད་ནས་གཟུགས་སྐུ་ཆོས་དབྱིངས་སུ་ཐིམ་ཚུལ་དང་ལྔའོ།།དང་པོ་སྐུ་སྐྱེ་བ་བཞེས་ནས་སྤྱིར་གྱི་དམ་པའི་ཆོས་དང་མཇལ་ཚུལ་ནི།) དེ་ཡང་སྐུ་བལྟམས་པའི་གནས་ནི། བོད་གངས་ཅན་གྱི་ལྟེ་བ་དབུས་གཙང་གི་རུ་བཞི་ལས། གཡོ་རུའི་རྒྱུད་ལྷོ་བྲག་ནང་མའི་སྟོད་གངས་ལུང་སྤེ་སར་དཀོན་མཆོག་སྟོད་ཀྱི་བཀྲ་ཤིས་ལིང་ང་ཞེས་བྱ་བའོ། །ཆུ་ཁྱེར་དུ་འཁྲུངས་པར་གྲགས་ཀྱང༌། སྔོན་ཆུ་ཁྱེར་རུ་དགུ་ཞེས་པ་ལ་སྤེ་སར་འདྲེན་པའི་དབང་དུ་བྱས་པའོ།།གདུང་ནི་མར་པ། དེ་ལ་དཀར་ནག་གཉིས་ལས་དཀར་པོ། །མར་པ་ཁྲི་འཇམ་བྱ་བ་ལ་སྟོད་ཏམ་མར་ཡུལ་ནས་ཆད་པའི་རྒྱུད་པར་བཤད། རྔོག་པའི་རྣམ་ཐར་རིམ་བཞིར། མར་པ་ཤ་རུ་རྩེ་བྱ་བ་ཡར་ལུང་ནས་ཆད་པར་འདོད། དེ་ལས་དཀོན་མཆོག་གི་རྒྱུད། དེ་ལས་ཡབ་མཆེད་གསུམ་གྱི་འབྲིང་པོ་དབང་ཕྱུག་འོད་ཟེར། ཡུམ་རྒྱལ་མོ་བློ་གྲོས་ལྕམ་གཉིས་ལ་སྲས་ལྔ་བལྟམས་པའི་གསུམ་པ་རྗེ་འདིའོ།

།ཡུམ་རྒྱལ་མོ་འོད་ཟེར་འཚོ་དང༌། སྨན་མོ་ཁྱེ་འདྲེན་དང༌། སྐལ་ལྡན་སྐྱིད་ཅེས་ཀྱང་སྣང་ལ། ཡབ་མར་སྟོན་ཆོས་ཀྱི་འཁོར་ལོ་ཞེས་རྣམ་ཐར་གཉིས་ན་སྣང་ཡང་སྔགས་པའི་རིགས་མ་ཡིན་ལ། མངའ་བདག་ཉང་གི་ཡབ་མྱང་སྟོན་ཆོས་ཀྱི་འཁོར་ལོ་ཞེས་གྲགས་པ་དང་ནོར་བའོ།།ཡབ་རང་བཞིན་གྱི་རྣལ་འབྱོར་པ་ཁྱིམ་བདག་གི་ཚུལ་དང༌། ཡུམ་ཡེ་ཤེས་ཀྱི་མཁའ་འགྲོར་བཞུགས་ལ། ལྷུམས་སུ་བཞུགས་དུས་མར་མེ་ཐོགས་ནས་ཛམ་གླིང་གི་མུན་པ་བསལ་བ་དང༌། དུང་བུས་པའི་སྒྲས་སྟོང་གསུམ་གང་བ་དང༌། ཉི་ཟླ་ཤར་ནས་ནུ་མའི་ཐད་ཏུ་བྱུང་བ་སོགས་བརྨིས་སོ།།འཁྲུངས་ལོ་ལ། རྣམ་ཐར་སྔ་རབས་མ་གཅིག་དུ་ཆུ་ཕོ་རྟ་ལོ་( ཕྱི་ལོ་༩༨༢ ) ཟླ་བ་བཅུ་གཅིག་པའི་བཅོ་ལྔ། སྐར་མ་རྒྱལ་ལ་འཁྲུངས་པར་བཤད་ཀྱང༌། དེ་ལྟ་ན་ཇོ་བོ་རྗེ་དང་དགུང་མཉམ་དུ་འགྱུར་བས་མ་འགྲིག །ཇོ་བོ་རྗེ་འཁྲུངས་ནས་ལོ་བཅོ་བརྒྱད་སོང་བའི་ལྕགས་བྱི་( ཕྱི་ལོ་༡༠༠༠ ) ལ་འཁྲུངས་ནས་གྱ་དྲུག་བཞུགས་པར་མཚུར་ཕུ་བའི་བཀའ་རྒྱུད་གདུང་རབས་ལས་བཤད། ཚལ་བའི་དེབ་དམར་ལས། དེ་ལས་ལོ་གཉིས་ཀྱིས་སྔ་བའི་མེ་བྱ་( ཕྱི་ལོ་༩༩༧ ) ལ་འཁྲུངས་ནས་གྱ་བརྒྱད་བཞུགས་པར་བཤད། ལོ་རྒྱུས་ཐེ་ཚོམ་སེལ་བྱེད་བྱ་བ་ཞེ་སྡང་རྡོ་རྗེ་དང༌། མི་སྐྱོད་རྡོ་རྗེའི་སྦྱར་བྱང་ཡོད་པ་གཉིས་དང༌། ངམ་རྫོང་ལུགས་གཉིས་སོགས་རྣམ་ཐར་དྲུག་བདུན་ལས། དེ་ལས་གཉིས་ཀྱིས་འཕྱི་བའི་ཆུ་སྟག་( ཕྱི་ལོ་༡༠༠༢ ) ལ་འཁྲུངས་ནས། བརྒྱད་ཅུའམ་དོན་བརྒྱད་བཞུགས་པར་འཆད། སྔ་རབས་མ་གཉིས་ན་དེ་ལས་དྲུག་གིས་འཕྱི་བའི་མེ་རྟ་( ཕྱི་ལོ་༡༠༠༦ ) པ་གྱ་བརྒྱད་ཏམ་གྱ་དྲུག་བཞུགས་པར་འཆད། དེབ་སྔོན་པོ་སོགས་མང་ཞིག་བཅུ་གཉིས་ཀྱིས་འཕྱི་བའི་ཆུ་བྱི་( ཕྱི་ལོ་༡༠༡༢ ) ལ་འཁྲུངས་པར་འཆད། སྤྱན་སྔ་ཆོས་འབྱུང་ན་ཤིང་བྱི་བ་( ཕྱི་ལོ་༡༠༢༤ ) གྱ་བཞི་བཞུགས་པར་འཆད་པ་སྤྱིར་ལོ་རྒྱུས་ཐམས་ཅད་དང་འགལ་མེད་ཏུ་འགྲིག་ཐུབ་པ་ཅིག་གང་ལའང་མི་སྣང་ཡང༌། རེ་ཞིག་ལྕགས་བྱི་(

ཕྱི་ལོ་༡༠༠༠ ) ལ་འཁྲུངས་ནས་གྱ་དྲུག་བཞུགས་པའི་ཕྱོགས་དག་པར་སེམ་མོ།།རྔོག་པའི་རྣམ་ཐར་རིམ་བཞི་ལས། བྱི་བ་ལོ་པ་གྱ་དགུ་བཞུགས་པར་བཤད་པའང་འདི་དང་འགྲིག་ཞིང༌། གྱ་དྲུག་ལ་གྱ་དགུ་ཞེས་པ་ཡིག་ནོར་དུ་སྣང་ངོ༌།།སྐུ་ཆུང་ངུའི་དུས་དགེ་བའི་རྩེད་མོ་དང༌། རྒྱ་བལ་གྱི་ལོ་རྒྱུས་ཉིན་རྩེར་གསུང་བ་ཞིག་བྱུང༌། དགུང་ལོ་བཅུ་གཉིས་ནས་སློབ་དཔོན་རྙིང་མ་བ་ཞིག་ལ་ཀློག་བསླབས་པས་བྲི་ཀློག་གཉི་ག་ཚེགས་མེད་དུ་མཁྱེན། བར་དུ་ཐུགས་གཏུམ་ཞིང་མི་སྲུན་པ་ཅིག་བྱུང་བས་འདུལ་བའི་ཕྱིར། བུ་ཡུལ་གྱི་སྲས་ན་ཡུལ་ཁ་ཅིག་ཡོད་པ་བྱིན་ནས་ལུང་པའི་བདག་པོ་ཇོ་བོ་སྙི་བ་ཞིག་ལ་བཏད་པས་དེར་ཡང་མ་ཆུན། འདིས་ཕྱི་ནང་དུ་ཁ་མཆུ་སྦྱོར་བ་འདུག་པས་ཆོས་ལ་གཏོང་བ་འཐད་ཅེས་གཉེན་རྣམས་ཁ་འཆམ། ལིང་བ་བར་དུ་ཞིང་རྨོ་བའི་ཐོང་མཁན་མཛད་པས་གླང་གིས་གཡང་དུ་བསྐྱུར། རྡོ་བསྣུན་པས་སྣ་ཁྲིད་པ་ལ་ཕོག་ནས་ཤི་བས་ཐུགས་སྐྱོ་སྟེ་ག་རེ་མི་ལུས་གློག་འགྱུ་བ་ཙམ་འདི་ལ་ཆོས་ཅིག་མ་བྱུང་ན་ཅིས་ཀྱང་དགོས་པ་མི་འདུག་ཁམས་སུ་ཆོས་ལ་འགྲོ་དགོངས། ཡང་ཁམས་པ་རྣམས་དབུས་སུ་འོང༌། དབུས་པ་རྣམས་གཙང་དུ་འགྲོ་བར་འདུག་པས་རྒྱས་པ་ལྡང་བའི་ཤོག་བུ་དང༌། གསེར་སོགས་བསྐུར་བ་བསྣམས་སྟེ་ལོ་བཅོ་ལྔ་པ་ལ་གཙང་དུ་འགོས་འབྲོག་གི་སར་བྱོན། འགོས་ལ་སྒྲོན་གསལ་གསན་པས་ཚེགས་མེད་དུ་མཁྱེན་ནས་ཡིག་ཆའང་མཛད། འབྲོག་མི་ལ་ཡོ་བྱད་ཀུན་ཕུལ་ཡང་འདི་རྣམས་ཀྱིས་ངའི་རྒྱུད་མཆོད་གཅིག་མི་འགྲོ་གསུང་ནས་ཆོས་མ་གནང༌། འོན་ཀྱང་ཛོ་གི་རྣམས་ལ་ཕལ་སྐད་དང་བླ་མ་ཉིད་ལ་ལོ་གསུམ་དུ་སྒྲ་མཁས་པར་བསླབས། གུར་གྱི་དཔེའང་གཡར་མ་གནང་བ་དང༌། ནོར་མེད་ན་སྐལ་བར་ལྡན་རུང་ཆོས་མི་སྟོན་པར་འདུག་དགོངས་ནས། ཟུར་ཟ་བརྒྱད་ཀྱི་དབྱངས་ཀྱང་མཛད། རྒྱ་གར་ལ་འབྱོན་པར་དགོངས། འདི་རྣམས་མགུར་ལས། ལོ་བཅུ་གཉིས་ལོན་ནས་ཆོས་དང་མཇལ།།དང་པོར་ཡིག་ཚངས་ཀ་ཁ་བསླབས།

།ཅེས་དང༌། དཔལ་མྱུ་གུ་ལུང་གི་དགོན་པ་རུ།།གསང་སྔགས་ཆོས་ཀྱི་མུ་གེ་ལ།།སེམས་ཡི་དྭགས་བྱེད་ཅིང་ལོ་གསུམ་བསྡད། །ཅེས་དང༌། སྒྲ་སྒྱུར་འབྲོག་མི་ལོ་ཙཱ་ལ།།སྒྲ་ཐང་ལོག་སྐད་ཀྱི་ཡིག་ཚངས་བསླབས། །ཅེས་པའི་དོན་ཏོ།།(རྒྱ་གར་ལ་འབྱོན་ཐེངས་དང་པོ།གཉིས་པ་བྱེ་བྲག་ཏུ་རྒྱ་གར་ལ་བྱོན་ནས་ཆོས་ཕྱིར་དཀའ་བ་སྤྱད་ཅིང༌། མཁས་གྲུབ་ཀྱི་བླ་མ་རྣམས་ལས་དམ་ཆོས་ནོད་པ་བོད་ཡུལ་དུ་སྤྱན་དྲངས་ཚུལ་ལ། རྒྱ་གར་ལ་ལན་གསུམ་བྱོན་པའི་དང་པོ་ལ། རྒྱ་གར་དུ་འབྱོན་པ་ཐུགས་ལ་ཤར་ཏེ་མཐུན་རྐྱེན་བསྒྲུབས་ནས་ཆས་པས་གྲོགས་དང་མཇལ་ཏེ་རྒྱ་གར་ལ་བྱོན་ཚུལ། རྒྱ་གར་དུ་ཕེབས་ནས་མཁས་གྲུབ་ཀྱི་བླ་མ་རྣམས་དང་མཇལ་ཏེ་ཐེག་ཆེན་གྱི་སྙིང་པོ་དོན་གྱི་དམ་ཆོས་རྣམས་ཐོབ་ཚུལ། ཐོབ་ནས་སླར་བོད་དུ་བྱོན་ཚུལ་དང་གསུམ་གྱི། དང་པོ་རྒྱ་གར་དུ་འབྱོན་པ་ཐུགས་ལ་ཤར་ཏེ་མཐུན་རྐྱེན་བསྒྲུབས་ནས་ཆས་པས་གྲོགས་དང་མཇལ་ཏེ་རྒྱ་གར་ལ་བྱོན་ཚུལ་ནི། )དེ་ལྟར་རིགས་རུས་ཆོ་འབྲང་བར་མ་ལ་གཟིགས་པ་དང༌། སྐུ་མཆེད་དུ་མ་མངའ་བ་དང༌། འཇིག་རྟེན་པའི་བློར་མི་འཚམ་པའི་སྤྱོད་པ་མཛད་པར་སྟོན་པ་སོགས་ཐབས་མཁས་ཀྱི་མཛད་པས་དམ་པའི་ཆོས་ལ་གེགས་དང་བྲལ་བར་གྱུར་ཅིང༌། འབྲོག་མིས་ཆོས་མ་གསུངས་པའི་རྐྱེན་གྱིས་རྒྱ་གར་དུ་བསྐུལ་བར་གྱུར་ཏོ།། ཡུལ་དུ་ཉེ་འབྲེལ་རྣམས་ལ། ཀྱེ་མ། འཁོར་བའི་རྒྱ་མཚོ་གཏིང་རེ་ཟབ།།མྱ་ངན་འདས་པ་ངང་རེ་སྤྲོ།།དལ་འབྱོར་རྙེད་པ་ཤིན་ཏུ་དཀའ།།སྐྱེས་ནས་འཆི་བར་ཐག་ཆོད་ཅིང༌།།འདུས་བྱས་ནམ་འཇིག་ཆ་མེད་ལ།།ཆོས་མིན་ཅིས་ཀྱང་དགོས་པ་མེད།།ཆོས་ཕྱིར་སྡུག་གྲིར་ཤི་ཡང་རུང༌།།མི་སྡོད་རྒྱ་གར་ཡུལ་དུ་འགྲོ།།སྤྲུལ་སྐུའི་བཞུགས་གནས་རྡོ་རྗེའི་གདན།།མ་ཧཱ་བོ་དྷི་མཇལ་དུ་འགྲོ།།པཎ་ཆེན་གྲུབ་ཐོབ་ལ་སོགས་པའི།།བླ་མ་མཚན་ལྡན་ཚོལ་དུ་འགྲོ།།ནོར་ཟོག་བཅོས་སླད་མ་བྱས་པའི།།ཟབ་མོའི་གདམས་ངག་ཚོལ་དུ་འགྲོ།། ཞེས་གསུངས།

གཡུ་ཆེན་མཐོང་བ་ཉམས་དགའམ་སྐར་ཆེན་འོད་འཕྲོ་བསྣམས་སྟེ་བཙོངས་པས། རྟ་ནག་པོ་སེང་གེ་སྲབ་མེད་དང༌། སེང་ལྡེང་རང་གུག་གི་སྒ་དངུལ་སྐྱོགས་ཤ་བ་ཅན་ལ་སོགས་པ་བྱུང་བའམ་ཡུལ་ནས་བསྣམས་ཀྱང་ཟེར། དེ་རྣམས་རྟག་སྡེ་མདོག་རིས་སུ་བཙོངས་པས་གསེར་དུ་བྱུང་བ་བསྣམས། ཀློག་སྐྱ་སྟོན་ཆེན་དེ་སྟག་སྡེ་མིག་མངས་སུ་སློབ་མས་ཆོས་འཁོར་ལ་སྤྱན་དྲངས་སྟེ། ཕྱིར་འབྱོན་པ་ལ་ལམ་གྲོགས་མཛད་པས་བཀུར་སྟི་ཆེར་མཛད་སྟེ་སྒྱེར་ཕུར་ཕེབས་ཚེ། ང་བརྒས་པས་ཁྱེད་དང་མཇལ་མི་ཐུབ། ཇོ་སྲས་འདི་ཀུན་ལ་ཞབས་ཏོག་བྱེད་ཏུ་འཇུག་པས་འདིར་འབྱོན་པར་ཞུ་ཞེས་རྫོང་དར་མཛད། ཁ་རག་གི་གཉོས་འབྱུང་པོ་སྔར་ཡང་རྒྱ་གར་དུ་ཕྱིན་པ་ཅིག་དང་ལམ་འཛོམ། ང་ལ་གསེར་མང་པོ་ཡོད་ལྷན་ཅིག་དུ་བྱ་ཞེས་ཁ་ཞོ་བླུད་པས་ཁོང་གི་གྲོགས་དན་ཀྱང་མཛད། ཀྱི་རོང་དུ་འཕགས་པ་ཝ་ཏི་ལ་གསོལ་བ་འདེབས་ཅིང་ཞག་འགའ་བཞུགས། དེར་ཆོས་ཞུ་བ་འགའ་ལ་གསུངས་པ། ཚེ་འདི་མདང་གི་རྨི་ལམ་འདྲ།།ཕུན་སུམ་ཚོགས་ཀྱང་ཡུད་ཙམ་ཡིན།།ལྟོ་གོས་ཇི་ལྟར་བྱས་ཀྱང་ཕྱིད།།ཤི་ནས་བྱང་ཆུབ་ཚོལ་བ་མེད།།སྡིག་པའི་ལས་ལ་སྲོག་བཞིན་འཛེམས།།བསོད་ནམས་ཚོགས་ཆེན་འབད་ནས་སོགས།།སྐྱབས་ཆེན་དཀོན་མཆོག་གསུམ་པོ་ལ།།སྒོ་གསུམ་གུས་པས་སྐྱབས་སུ་སོང༌།།སངས་རྒྱས་སྲས་དང་བཅས་པ་ཡིས།།བྱང་སེམས་བསླབ་པ་གང་བསླབས་པ།།དེ་ཡི་རྗེས་སུ་སྒྲུབ་བྱ་ཞིང༌།།འགྲོ་ལ་ཅི་ཕན་དགེ་ལ་འབད།།ཅེས་སོགས་གསུངས་པས་ཀུན་དད་ཅིང་མོས། (གཉིས་པ་རྒྱ་གར་དུ་ཕེབས་ནས་མཁས་གྲུབ་ཀྱི་བླ་མ་རྣམས་དང་མཇལ་ཏེ་ཐེག་ཆེན་སྙིང་པོ་དོན་གྱི་དམ་ཆོས་ཐོབ་ཚུལ་ནི།)དེ་ནས་བལ་པོར་བྱོན། ལོ་གསུམ་དུ་ཚད་པ་ལ་འདྲིས་སུ་བཅུག་ཞིང༌། བལ་པོ་སྤྱི་ཐེར་བ་ལ་གདན་བཞི་དང༌། ཆོས་སྐྱོང་དུད་སོལ་མ་གསན། དགྱེས་རྡོར་གྱི་དབང་བསྐུར་ཐོབ། ནུབ་དུ་ལ་ཀྵེ་ཏྲར་དཔལ་ཡེ་ཤེས་སྙིང་པོའི་དྲུང་དུ་འགྲོ་བ་ལ། ལམ་ན་ཆུ་དུག་ཅན་ལུས་ལ་རེག་ན་ཤ་པགས་ཟུལ་འགྲོ་བ་འདུག་པ་རི་བྲགས་ན་ཡུལ་ཆུང་ཞིག་འདུག་པའི་མི་ལ་རྔན་པ་བྱིན་པས་ཤིང་ལོ་ཅིག་བཙལ།

དེ་ལུས་ལ་བྱུགས་ནས་བརྒལ་བས་སྦྲུལ་ཤུན་ལྟར་ལྤགས་པ་ཡམ་པ་ཅིག་བརྗེས་སོང༌། དེར་པཎྜི་ཏ་ཡེ་ཤེས་སྙིང་པོ་ལ་ཀྲྀ་ཡ་དང༌། ཨུ་པའི་ཕྱོགས་དང༌། སྒྲུབ་སྐོར་མང་དུ་ཞུས། དེར་ཚོགས་འཁོར་ཞིག་མཛད་ཅིང་འདུག་པ་ན། རྣལ་འབྱོར་པ་ཅེ་ཅང་ལ་ཞོན་པ་ཅིག་དང༌། བྱི་ལ་ལ་ཞོན་པ་ཅིག་དང༌། རྫུ་འཕྲུལ་ཅན་བཞི་བྱུང༌། སུ་ཡིན་དྲིས་པས་ཐམས་ཅད་ན་རོ་པའི་སློབ་མ་ཡིན། གཉིས་ཀུ་སཱ་ལི་ཆེ་ཆུང་བྱ་བ། ཆེ་བས་ཚར་གཅོད་རྗེས་འཛིན་གྱི་ལྟ་སྟངས་གྲུབ། ཆུང་བས་ཐུན་མོང་བརྒྱད་ཐོབ། ཅེ་ཅང་ལ་ཞོན་པ་འདི་ཀཧྣ་པ་ནག་པོ་པ་ཟེར། གྲོང་ཁྱེར་ནས་ཚོགས་རྫས་འགུགས་ནུས། བྱི་ལ་ལ་ཞོན་པ་འདི་པེནྚི་པ་ཟེར། སྦྱིན་སྲེག་གི་ཐབ་ཁུང་དུ་ཡི་དམ་ཞལ་གཟིགས། བཞི་ག་སྤྱོད་པ་ནུས་པ་ཡིན་ཟེར་བས་དད་སྟེ་གསེར་ཅུང་ཟད་རེ་ཕུལ། གདམས་ངག་རེ་ཞུས། 

ན་རོ་པ་ཅེས་མཚན་ཐོས་པ་ཙམ་གྱིས་བྱིན་རླབས་ཞུགས། ཁྱད་པར་པེཎྜི་པས་རྒྱ་གར་ན་ཡོན་ལ་མ་ལྟོས་པར་གདམས་ངག་སྟོན་པ་རྗེ་ན་རོ་པ་ལས་མེད། ངའི་བླ་མ་སངས་རྒྱས་དངོས་དེའི་སར་སྐྱེལ་བ་ཡིན། ཞེས་དགེ་ཚུལ་ཤེས་རབ་སེང་གེ་ལ་ཕྲིན་ཡིག་མཛད་སྟེ་ནཱ་ལེནྡར་བྱོན། དེ་ན་པཎ་གྲུབ་རྒྱ་མཚོ་ལྟ་བུ་ཡོད་ཀྱང༌། རྗེ་ན་རོ་པ་ལ་འགྲན་པའི་ཟླ་མེད་ཟེར། རྗེ་ན་རོ་པ་ནུབ་ཕྱོགས་ལ་བྱོན་འདུག །ནང་ཅིག་རྗེ་ན་རོ་པ་ཉེ་བ་ན་ཕེབས་ཡོད། སླར་ཤར་ཕྱོགས་སུ་འབྱོན་པས་མཇལ་བར་འདོད་པ་འདུག་ན་ཤོག་གསུང་བ་བྱུང༌། དེར་ལྗོངས་མེ་ཏོག་བརྒྱན་པའི་གྲོང་ཁྱེར། རི་བོ་གསེར་གྱི་དགོན་པར་མཇལ་མ་ཐག་སྤྱི་བོར་ཕྱག་བཞག་ནས། བླ་མས་ལུང་བསྟན་བདག་གིས་བུ།།སྣོད་ལྡན་མར་པ་བློ་གྲོས་ཀྱིས།།ཁ་བ་ཅན་ལྗོངས་བྱང་ཕྱོགས་ནས།།རྒྱལ་ཚབ་འཛིན་ཕྱིར་སླེབ་པ་ལེགས། །ཅེས་གསུངས། བལ་པོར་དབང་ཐོབ་པ་དེས་ཆོག་གསུང་ནས་དགྱེས་རྡོར་རྩ་བཤད་ལ་ཚོགས་བཤད་དང༌། སློབ་བཤད་མན་ངག་དང་བཅས་པ་བདེ་མཆོག་དང་ལྷན་ཅིག་སྐྱེས་མ་སོགས་གནང་ཞིང༌། གཏུམ་མོ་ཨ་ཐུང་གི་མན་ངག་ལ་གནད་ཏུ་བསྣུན། སྤྱིར་ཐོས་བསམ་སྒོམ་པ་ལྷན་ཅིག་དུ་མཛད། སྔར་གྱི་བླ་མ་དཔལ་ཡེ་ཤེས་སྙིང་པོ་ལ་གསང་བ་འདུས་པ་ཉོན་ཞེས་ལུང་བསྟན་སྟེ་འདུས་པ་འཕགས་ལུགས་ཀྱི་དབང་བསྐུར། རྩ་རྒྱུད་སྔ་ཕྱི། བཤད་པའི་རྒྱུད་རྣམས། གཉིས་མེད་རྣམ་རྒྱལ་སོགས་འཕགས་ལུགས་ཀྱི་བཤད་པ་རིམ་ལྔའི་སྨར་ཁྲིད་སོགས་དཔྱིས་ཕྱིན་པར་གསན་ཞིང༌། ལམ་རིམ་པ་ལྔའི་མཐར་ཕྱིན། བླ་མ་རྣམ་གཉིས་ལ་སངས་རྒྱས་སུ་ཐག་ཆོད་ནས་བཏང་རག་གི་ཚོགས་གྲལ་དུ་བླ་མ་ལ་རྡོ་རྗེ་གླུའི་མཎྜལ་ཕུལ་བ། རྗེ་སངས་རྒྱས་ཀུན་དང་མཉམ་པའི་སྐུ།།བླ་མ་རྣམས་ལ་ཕྱག་འཚལ་ལོ།།ཞིང་དག་པ་ན་རོ་པཎ་ཆེན་དང༌།།དཔལ་ཡེ་ཤེས་སྙིང་པོའི་ཞབས་ལ་འདུད།།ང་ལྷོ་བྲག་བོད་ཏུ་ལས་དབང་གིས།།ཕ་མ་གཉིས་ཀྱིས་ལུས་བསྐྱེད་པའི།།མར་པ་བློ་གྲོས་དགྱི་བ་འདི།།ཆོས་ལ་བཀོད་པའི་བཀའ་དྲིན་ཅན།།ཡབ་ཡུམ་གཉིས་ལ་གུས་ཕྱག་འཚལ།།དྲིན་ཆོས་ཀྱིས་འཁོར་བར་བྱིན་གྱིས་རློབས།།རང་བཞིན་སྐྱེ་མེད་ཀྱི་མཎྜལ་ལ།།སྣང་བ་སྣ་ཚོགས་ཀྱི་མེ་ཏོག་བཀོད།།བླ་མའི་སྐུ་ལ་མཆོད་པར་འབུལ།།བདག་གི་ལུས་ལ་བྱིན་གྱིས་རློབས།།ན་མཁའ་རྣམ་དག་གི་མཎྜལ་ལ།།འགག་མེད་རྟེན་འབྲེལ་གྱི་མེ་ཏོག་བཀོད།།བླ་མའི་གསུང་ལ་མཆོད་པར་འབུལ།།བདག་གིས་ངག་ལ་བྱིན་གྱིས་རློབས།།རང་སེམས་བདེ་ཆེན་གྱི་མཎྜལ་ལ།།རྣམ་རྟོག་འཕྲལ་འཇོམས་ཀྱི་མེ་ཏོག་བཀོད།།བླ་མའི་ཐུགས་ལ་མཆོད་པར་འབུལ།།བདག་གི་ཡིད་ལ་བྱིན་གྱིས་རློབས།།རིན་ཆེན་ས་གཞིའི་མཎྜལ་ལ།།རི་རབ་གླིང་བཞིའི་མེ་ཏོག་བཀོད།།བླ་མའི་སྐུ་གསུང་ཐུགས་ལ་མཆོད་པར་འབུལ།།བདག་གི་ལུས་ངག་ཡིད་གསུམ་བྱིན་གྱིས་རློབས།།ཞིང་ཁམས་ས་གཞི་རབ་འབྱམས་ལ།།འབྱུང་བ་ལྔ་ལས་སྐྱེས་པ་ཡི།།མཆོད་ཡོན་མེ་ཏོག་བདུག་སྤོས་དང༌།།སྣང་གསལ་དྲི་ཆབ་ཞལ་ཟས་དང༌།།རོལ་མོ་ལ་སོགས་མཆོད་རྫས་རྣམས།།ལེགས་པར་གྲུབ་པ་ཇི་སྙེད་པ།།བླ་མ་རྗེ་ལ་མཆོད་པར་འབུལ།།བར་ཆད་མེད་པར་བྱིན་གྱིས་རློབས།།ན་མཁའི་མཐའ་དང་མཉམ་པ་ཡི།།གདུགས་དང་རྒྱལ་མཚན་རོལ་མོ་དང༌།།བླ་བྲེས་ཡོལ་བ་ལ་སོགས་པ།།བློ་ཡིས་སྤྲུལ་ནས་མཆོད་པར་འབུལ།།རྟོགས་པ་འཕེལ་བར་བྱིན་གྱིས་རློབས།།སངས་རྒྱས་ཡེ་ཤེས་སྙིང་པོ་ལ།།རྒྱུད་ཆེན་གསང་བ་འདུས་པ་ཉན།།ཐབས་ཤེས་ཟུང་དུ་འཇུག་པར་གོ།།ཆོས་ཀྱི་ལྡེ་མིག་ཡིན་པར་གོ།།རྒྱུད་ཀྱི་རྒྱ་མཚོ་ཡིན་པར་གོ།།ཆོས་དང་ཟང་ཟིང་སྦྱིན་པ་བྱུང༌།།སྙིང་གི་ལྗོན་ཤིང་རྒྱས་བྱེད་ཅིང༌།།ཚིག་ཚོགས་དྲི་མེད་ལོ་འདབ་རྒྱས།།ཡེ་ཤེས་ལྔ་ཡི་བདག་ཉིད་ཅན།།འགྲོ་བའི་དོན་རྣམས་མཐའ་དག་འབྱུང༌།།རིམ་ལྔའི་ལམ་མཆོག་སྒྲོད་པས་བདེ།།འོད་གསལ་སྒྱུ་ལུས་རྨི་ལམ་གྱི།།གདམས་ངག་རིན་ཆེན་ཐུགས་ལ་བཏགས།།སྐུ་དྲིན་ཆེ་འོ་ཛྙ་ན་པ།།འདི་ནས་བཟུང་སྟེ་མཐར་ཐུག་གི།།བླ་མེད་བྱང་ཆུབ་མ་ཐོབ་བར།།སྤྱི་གཙུག་བདེ་བ་ཆེན་པོའི་རྒྱན་དུ་བཞུགས།།སྙིང་གི་དཀྱིལ་དུ་འབྲལ་ཐབས་མེད།།སྐྱོ་འཇིགས་མེད་པར་སྐྱབས་སུ་མཆི།།

ཐུགས་རྗེའི་ལྕགས་ཀྱུ་འོད་ཟེར་ཅན།།མ་རིག་མུན་པ་བསལ་ནས་ཀྱང༌།། ལུས་ངག་ཡིད་གསུམ་ཟུང་དུ་གསོལ། །ཞེས་ཕུལ། ཡང་བླ་མས་དུག་མཚོའི་གླིང་ན་སློབ་དཔོན་ཀུ་ཀུ་རི་པ་བྱ་བ་མ་རྒྱུད་ཀྱི་བདག་པོ་ཅིག་བཞུགས་པས་དེར་མ་ཧཱ་མཱ་ཡ་ཞུས་ཤོག །དེ་ལ་སྲིན་མོའི་གླིང་དུ་འཁྱམས་དོགས་པ་དང༌། རྩི་དུག་གི་གནོད་པ་དང་འཇིགས་པ་དུ་མ་ཡོད་པས་བྱིན་རླབས་བྱའོ་གསུང་ནས་ཚོགས་ཅིག་བཤམས། ན་རོས་དུར་ཁྲོད་ལ་སྡིགས་མཛུབ་བསྟན་པས་རྣལ་འབྱོར་པ་དུར་ཁྲོད་འཛིན་པ་གསུམ་བྱོན། ངའི་བུ་མར་པ་འདི་དུག་མཚོའི་གླིང་དུ་གཏོང་བ་ལ་ཁྱེད་གསུམ་གྱིས་བར་ཆད་མེད་པར་གྱིས་ཅིག་གསུངས་པས་རྩི་དུག་དང༌། སྲིན་མོ་དང༌། སྦྲུལ་དང༌། གཅན་གཟན་སོགས་སྟེ་འཇིགས་པ་རེ་སྲུང་བར་ཁས་བླངས། འདི་ནས་དུག་མཚོའི་དོ་ལ་ཟླ་བ་ཕྱེད་ཀྱི་ལམ་ཡོད། དང་པོར་བོལ་ནུབ། པུས་མོ། རྐང་པ་རྣམས་རིམ་པར་ནུབ། མཐར་བརྐྱལ་སྟེ་སོང༌། ཤིང་རེ་རེ་འདུག་པའི་རྩ་བ། གཉིས་འདུག་པའི་བར་ལ་སོང༌། ས་སྐྱ་ཐ་ལེ་གང་འདུག་དུ་སྔ་རུང་ཕྱི་རུང་སྡོད། དུག་མཚོ་ཐོན་ནས་སྤྱིར་རྣལ་འབྱོར་པའི་གཟུགས་ལ་ངེས་པ་མེད་ཅིང༌། ཁྱད་པར་ཀུ་ཀུ་རི་པ་དེ་སྤྲེའུ་འདྲ་བ་ཅིར་ཡང་བརྫུ་བ་ཡིན་པས་ཐེ་ཚོམ་མ་བྱེད་པར་ཆོས་ཞུས་ཅིག་གསུང༌། སྤྱིར་དུག་མཚོའི་རླངས་པས་བྱ་ཡང་ལྟུང་བ། རྩ་ཤིང་ཐམས་ཅད་དུག་གི་རང་བཞིན་ཡིན་པས། སྲོག་ཆགས་གཞན་གྱིས་རྫི་ཕྱོགས་ཙམ་དུ་ཡང་ཉེ་མི་ནུས་པར་དེ་ན་དཔལ་ཞི་བ་བཟང་པོ་དེ་མཁའ་འགྲོ་རྣམས་འདུལ་ཞིང་དུག་ཆུ་ལ་སོགས་པས་འཚོ་བ་མཛད། མཁའ་འགྲོ་མ་རྣམས་ཁྱི་མོའི་རྣམ་པར་བསྒྱུར་བ་ལ་སྒྲུབ་པའི་རྟེན་མཛད་ཅིང་བཞུགས་པ་དེར་བྱོན། ལམ་དུ་བྱ་གཉིས་ཚུར་ཡོང་འཕྲོ་ལ་ལོག་ནས་སོང༌། དུག་མཚོའི་ངོ་ལ་ཐོན་པ་དང་ཐོག་སེར་སོགས་ཆོ་འཕྲུལ་སྣ་ཚོགས་པ་བྱུང་བ་བླ་མ་ལ་གསོལ་བ་བཏབ་པས་ཞི་སྟེ། བྱ་སེང་གེའི་མགོ་ཅན་ཆོ་འཕྲུལ་སྣ་ཚོགས་སྟོན་པ་ཅིག་སྡོང་པོའི་རྩེར་བབས་པ་ན་མི་མིན་སྤྲེ་མིན་ཞིག་དུ་གྱུར།

བླ་མའི་གསུང་བཞིན་གསོལ་བ་བཏབ་པས་སྡོང་པོའི་རྩ་བར་བབས་ནས་བི་དུ་བི་དུ། ན་རོ་པ་ཟེར་བའི་པཎ་ཆུང་བེ་ཀུ་ཙམ་དེ་ཀུན་ལ་སྨོན་པ་སུ་ཡོད་གསུང༌། ཡང་ཀུ་རེ་བྱས་པ་ཡིན། རྒྱ་གར་ན་པཎྜི་ཏ་དང་ཀུ་སཱ་ལི་གཉི་ག་ལ་ཁོང་ལས་ལྷག་པ་མེད། མ་ཧཱ་མཱ་ཡ་ཁོང་རང་མཁས་རུང་བཀའ་བབས་ཀྱིས་ངའི་སར་བཏང་འདུག་ཐིལ་ཕྱིན་ཞིག་སྟོན་པ་ཡིན་གསུང༌། ཁྱོད་གསུ་བ་ལ་སྲུང་མ་མིར་སྤྲུལ་ནས་བཏང་བ་ཡིན་སྟེ། བྱར་མཐོང་འདུག་གསུང་ནས་དབང་བསྐུར། གསང་མཚན་བདེ་བའི་རྡོ་རྗེར་བཏགས། རྒྱུད་འགྲེལ་པ་སྒྲུབ་ཐབས་རྒྱས་འབྲིང་བསྡུས་པ་སོགས་མ་ཚང་བ་མེད་པ་གནང༌། དམན་པ་དབྱིབས་ཀྱི་རྣལ་འབྱོར། ཟབ་པ་སྔགས་ཀྱི་རྣལ་འབྱོར། མཐར་ཐུག་ཆོས་ཀྱི་རྣལ་འབྱོར་གྱི་རྟོགས་པ་མཐར་ཕྱིན་ནས། བཏང་རག་གི་ཚོགས་གྲལ་དུ་མགུར་ཕུལ་བ། རྗེ་སངས་རྒྱས་ཀུན་གྱི་ཐུགས་ཀྱི་སྲས།།འགྲོ་བ་ཀུན་གྱི་རྡོ་རྗེ་འཆང༌།།རྒྱུད་གཉན་པོ་རྣམས་ཀྱི་གཏེར་བདག་པོ།།དཔལ་ཞི་བ་བཟང་པོའི་ཞབས་ལ་འདུད།།སྐུ་མཐོང་བས་ང་རྒྱལ་རི་བོ་སྙིལ།།གསུང་ཐོས་པས་ཐ་མལ་སེམས་རྒྱུད་གྲོལ།།ཐུགས་དྲན་པས་ཕྱི་ནང་མུན་པ་བསལ།།དེང་སང་དུས་ཀྱི་སྐལ་ལྡན་བདག།བོད་ནས་རྒྱ་གར་ཡུལ་དུ་མཆིས།།བཤུལ་ཐག་རིང་པོའི་མི་ཞིག་ཡིན།།དམ་ཆོས་པཎྜི་ཏ་ལ་ཞུས།།བརྒྱུད་པ་ཉེ་བའི་དམ་ཆོས་ཐོབ།།རྗེ་དངོས་གྲུབ་ཅན་གྱི་ཞབས་ལ་བཏུགས།།མི་དང་མི་མིན་བར་ཆད་ཞི།།གསང་སྔགས་ཕ་རྒྱུད་མ་རྒྱུད་ཐོབ།།གདམས་ངག་ཆེ་བའི་སྟོན་པ་ཡིན།།དཔལ་ཞི་བ་བཟང་པོས་ཐུགས་ལ་བཏགས།།བླ་མ་བཟང་པོའི་བུ་གཅིག་ཡིན།།བར་ཆད་མེད་པར་ལྷོ་བལ་བགྲོད།།ལས་འཕྲོ་ཅན་གྱི་བནྡྷེ་ཡིན།།བདེ་མཆོག་རྒྱུད་རྒྱལ་བདེ་བླག་ཁུམས།།སྒྲུབ་ཐག་ཉེ་བའི་དམ་ཆོས་ཡིན།།བཀྲ་ཤིས་ལུང་བསྟན་ཞལ་ནས་ཐོས།།མི་ལུས་ཐོབ་པའི་དོན་གོ་ཡིན།།ལྷོ་བྲག་བོད་ཏུ་ལྟེ་བ་བཅད།།དཀར་པོའི་རྒྱུ་ལ་ལས་འཕྲོ་སད།།གྲུབ་ཐོབ་མཁས་པ་རྣམས་དང་མཇལ།།དབང་བསྐུར་རྒྱུད་བཤད་མན་ངག་ཐོབ།།ལུས་ངག་ཡིད་གསུམ་བྱིན་གྱིས་བརླབས།།མཁའ་འགྲོའི་དབང་ཕྱུག་ཞབས་དྲུང་དུ།།རྣལ་འབྱོར་གསུམ་གྱི་དོན་ལ་བསླབས།།སྒྱུ་མ་ཆེན་མོའི་མ་དང་མཇལ།།ཀུན་ཏུ་བཟང་པོའི་ཕ་རྒན་བསྟེན།།ཆགས་ལམ་ཏིང་འཛིན་ཉམས་སུ་བདར།།ཤེས་རབ་གསུམ་གྱི་སྒྲོན་མེ་རྒྱས།།གཏི་མུག་གསུམ་གྱི་མུན་པ་བསལ།།སྒྲིབ་པ་གསུམ་གྱི་བུད་ཤིང་བསྲེགས།།ངན་སོང་གསུམ་གྱི་དུར་ས་སྟོངས།།བཀའ་དྲིན་ཆེ་འོ་བླ་མ་རྗེ།།སྐྱིད་ཏོ་ཆོས་ཀྱི་བློ་གྲོས་བདག།དགའ་འོ་འདིར་བཞུགས་མཆེད་ལྕམ་ཀུན།།

ཞེས་པའི་གླུ་བོད་སྐད་ཏུ་བླངས་ནས་སཾསྐྲི་ཏར་བསྒྱུར་བས་ཀུན་ངོ་མཚར་སྐྱེས་སྐད། དེའི་ཚེ་རྗེ་མཻ་ཏྲྀ་པ་ལྷོ་དཔལ་གྱི་རི་ནས་ཕེབས། མངའ་བདག་ཆེན་པོར་གྱུར་པའི་སྙན་གྲགས་ཆེ་བས་རྗེ་མར་པ་མཇལ་འདོད་ཆེར་ཡོད་ཅིང༌། ཁྱད་པར་ནུབ་གཅིག་མངོན་སུམ་ལྟ་བུར་ཡང་ཡང་སྣང་བས་གསོལ་བ་དྲག་དུ་བཏབ་པས། རྨི་ལམ་ན་མཻ་ཏྲྀ་པའི་ཕོ་ཉ་ཡིན་ཟེར་བའི་བུད་མེད་མཛེས་མ་ཞིག་གིས་བུམ་པ་སྤྱི་བོར་བཞག་པ་བརྨིས་སྟེ་ཉམས་ཁྱད་པར་ཅན་སྐྱེས། དེའི་ཕྱི་ནུབ་བླ་མས་རྫོངས་ཀྱི་ཚོགས་འཁོར་མཛད། བྱིན་རླབས་དང་རྒྱ་དཔེ་གནང་སྟེ་ཕྱག་སྤྱི་བོར་བཞག་ནས་ཁྱོད་ན་རོ་པས་སྐལ་ལྡན་དུ་གཟིགས་ནས་འདིར་ཡང་བརྫངས། མཻ་ཏྲྀ་པའི་སར་ཡང་རྫོང་ཞིང་ཁ་བ་ཅན་འདུལ་བའི་རྒྱལ་ཚབ་ཏུ་མངའ་གསོལ་བ་འདུག་པ་ལྟར་ངས་ཀྱང་གདམས་པ་ཡོངས་སུ་རྫོགས་པར་བྱིན་ནས་བཀྲ་ཤིས་མངའ་གསོལ་བྱེད་པ་ཡིན་ནོ་གསུང་བས། རྗེ་མར་པས་བླ་མ་སངས་རྒྱས་དངོས་སུ་ཐག་ཆོད་པའི་གདུང་བས་མགུར་ཕུལ་བ། འདི་ན་བཞུགས་པའི་རྗེ་བཙུན་རྣམས།།སྙིང་གྲོགས་དཔུན་རྣམས་སྙན་གསན་འཚལ།།མགོ་རྒོད་མར་པ་ལོ་ཙཱ་ངས།།ལས་འབྲེལ་སད་པས་ལྷོ་བལ་ཕྱིན།།དངོས་གྲུབ་ཅན་གྱི་བལ་པོ་དང༌།།ཡེ་ཤེས་སྙིང་པོ་ཞི་བཟང་ལ།།གདན་བཞི་གསང་འདུས་བདེ་མཆོག་སྐོར།།རྒྱུད་དང་མན་ངག་གཏེར་ཁ་ཕྱེད།།ད་ལྟ་སློབ་དཔོན་ཞལ་མངའ་ནས།།ཞུས་པ་གནང་བའི་དམ་ཆོས་ཚར།།ལུང་བསྟན་བཀྲ་ཤིས་དུས་གཅིག་ཐོབ།།མདང་སང་ཐལ་བའི་ཁར་ནུབ་ཏུ།།མཎྜལ་ཡིད་ཀྱིས་བཤམས་ནས་ཀྱང༌།།མཻ་ཏྲྀ་པ་ལ་གསོལ་བཏབ་སྙམ།།འཁྲུལ་པའི་བག་ཆགས་རྨི་ལམ་དུ།།མངའ་བདག་མཻ་ཏྲྀའི་ཕོ་ཉ་མོ།།བུད་མེད་ལུས་ལ་བཞིན་རྒྱས་མ།།ལག་ན་བུམ་པ་ཐོགས་པ་ཡིས།།མི་ཁོ་བོའི་མགོ་ལ་རེག་པ་བརྨིས།།ཐུགས་རྗེས་བྱིན་གྱིས་རློབ་པ་འདྲ།།སྔོན་སྨོན་ལམ་ལས་ཀྱིས་འབྲེལ་ལམ་བསམ།།དེ་ཕྱིར་དད་འདུན་དྲག་པོ་ཡིས།།ཕ་རྒན་དེའི་སྤྱན་སྔར་མཆི།།འདི་ན་བཞུགས་པའི་རྗེ་བཙུན་ལ།།མོས་གུས་ལྟེམས་རྐྱང་མེད་པར་བྱུང༌།།སྐྱབས་སུ་འདུ་འབྲལ་མེད་པར་མཆི།།ངན་སོང་མེད་པར་བྱིན་གྱིས་རློབས།།ཚེ་འདི་དང་ཕྱི་མར་འགྲོགས་པ་ཡི།།རྡོ་རྗེ་དཔུན་གྱི་གྲོགས་པོ་ཀུན།།འཁོར་བའི་སླུ་བྲིད་རྒྱབ་ཏུ་སྐྱུར།།དམ་པའི་གདམས་ངག་ཉམས་སུ་ལོང༌།།དམ་ཚིག་ངོ་ལྐོག་མེད་པར་སྲུངས།།རྟག་ཏུ་བླ་མ་སྤྱི་བོར་སྒོམས།།དགེ་བ་བཅུ་ལ་ལོངས་སྤྱོད་མཛོད།།མི་དགེ་བཅུ་པོ་དུག་བཞིན་སྤོངས།།སྒྲུབ་པ་རྒྱུན་ཆད་མེད་པར་མཛོད།།ཅེས་ཕུལ།

ཚུར་ལམ་རླུང་སེམས་ལས་སུ་རུང་བའི་ནུས་པས་ཕུུ་ལ་ཧ་རིར་ཞག་གསུམ་ལ་ཕེབས། རྗེ་ན་རོ་པ་དགེ་ཚུལ་ཤེས་རབ་སེང་གེ་གཅིག་པུ་ལ་ཆོས་ཅིག་གསུང་གི་འདུག་པ་གྲོལ་ནས་དྲུང་དུ་ཕྱིན་པས་ཆོས་ཐོབ་བམ་གསུང༌། དཔལ་ཞི་བ་བཟང་པོ་ལ་གདམས་པ་ཐོབ་ཞུས་པས་མི་མིན་སྤྲེ་མིན་ཞིག་ལ་ཞི་བ་བཟང་པོ་ཟེར་ནས། ཆོས་བྱ་བ་མིའི་བླ་མ་ལ་ཐོབ་དགོས་མོད་གསུང༌། ཨ་ཀྱང་ཁོང་ང་ལ་ཁ་ནིང་བྲེ་མོ་གསུང་གི་འདུག་པའི་ལན་དུ་ཀུ་རེ་བྱས་པ་ཡིན། ངས་ཁོང་ལ་མ་ཧཱ་མཱ་ཡ་ཞུས། ཁོང་གིས་ཀྱང་དགྱེས་པ་རྡོ་རྗེ་གསན་པ་ཡིན། གྲུབ་ཐོབ་ལ་ཁོང་ལས་ལྷག་པ་མེད་གསུང༌། མ་ཧཱ་མཱ་ཡ་ཚར་གཅིག་གནང་བྱུང་བ་ཚིག་གཅིག་གི་ལྷག་ཆད་ཀྱང་མེད་པ་ལ་བླ་མའི་གསུང་རྣམས་དོད་ཅིང་སྒྲོས་ཐོན་པ་ཅིག་བྱུང་བས། འོ་ན་ཁ་སིང་ནས་ཉིད་ཀྱིས་གནང་ཆོག་པ་ལ་ཞུས་པས། ཁོང་འདིའི་བདག་པོ་ཡིན་པས་བཀའ་བབས་པ་དང༌། ཆོས་རྒྱུད་ལ་སྐྱེ་བ་ལ་དཀའ་བ་སྤྱོད་དགོས་པ་ཡིན་གསུང༌། ཕལ་ཆེར་ཞིག་འདུས་པ་སོགས་གསན་པའི་རྐྱེན་གཉོས་དང་ཆོས་གཏམ་མཛད་པ་ཡིན་པར་འཆད་ཀྱང༌། ཆོས་ཀྱི་རྩ་བ་ཀུན་སློང་ཡིན་པས་གཞན་གྱི་ངག་སྣ་གནོན་པའི་ཆེད་ཁོ་ནར་རྒྱུད་ཉན་པ་ལ་འདི་ལྟ་བུའི་ཕྲིན་ལས་ག་ལ་འབྱུང༌། བྱང་ཆུབ་སེམས་དཔའ་རབ་ཏུ་འབྱུང་བ་རྒ་ནད་ཤི་བ་གཟིགས་པ་ལྟར་སད་བྱེད་ཀྱི་རྐྱེན་ཙམ་ཡིན་ན་ལྟ་ཞོག །གཞན་དུ་ན་རྒྱུད་ཀྱི་སློབ་བཤད་ཁྱད་པར་བ་རྣམས་ཆོས་གཏམ་གྱི་སར་གསང་བ་སྒྲོག་པའང་མི་ སྲིད་ཏོ།། གཉོས་ཀྱིས་མཱ་ཡཱའི་སློབ་དཔོན་འདྲི་བ་ལ། བླ་མ་ཐར་པའི་ལམ་སྟོན་ཡིན། །ཞེས་མཚན་གསངས་པར་སྨྲ་ལ། ཐུགས་རྒྱུད་ལས་ནི་དེ་ན་རོ་པའི་མཚན་དུ་བཤད་དོ། །ལོ་རྒྱུས་བསྡུས་པ་ཡིད་ཆེས་པ་ཅིག་ན་གཉོས་དང་གླེངས་པས་གཤིན་རྗེ་གཤེད་ལ་བག་གྲག་པར་འདུག །མན་ངག་གི་རྒྱུས་ཅི་ཡང་མི་འདུག་ཞེས་པ་སྣང༌། དེ་ནས་བླ་མའི་བཀའས་གནང་སྟེ་མངའ་བདག་མཻ་ཏྲྀ་པའི་དྲུང་དུ་ཆས། ཁར་ས་པཱ་ཎ་རང་བྱུང་གི་ལྷ་ཁང་གཟིགས།

འོ་མ་ཅན་གྱི་ཆུ་ནད་ཐམས་ཅད་སེལ་བ་འཐུངས། དེ་ཡང་རི་མེ་ལྟར་འབར་བ་ཞེས་པ་ན་རྗེ་མཻ་ཏྲྀ་པ་བཞུགས་སྟེ་མཐའ་ཐམས་ཅད་དུར་ཁྲོད་གཉན་པོས་གང་བས་རོ་སྲེག་པའི་དུད་པ་རྒྱུན་མི་འཆད་པ། རི་དེ་ལ་མི་མ་ཡིན་དཔག་མེད་གནས་པའི་ཁ་རླངས་སུ་གྲགས་པའི་དུད་པ་ལྟ་བུ་རྟག་དུ་འབྱུང་བ། དེ་ལུས་ལ་ཕོག་ན་ནད་ཡམས་འབྱུང་བ། མཚན་མོ་རི་དེ་མེ་ལྟར་སྣང་བས་རི་བོ་མེ་འབར་དུ་གྲགས་པ་ན་བཞུགས་སྟེ། ནུས་པ་དང་མི་ལྡན་པས་འགྲོ་མི་ནུས་པས་མ་འགྲོ་ཟེར་བ་ཤ་སྟག་བྱུང་ཡང་ཐེ་ཚོམ་མེད་པར་བྱོན། རྗེ་མཻ་ཏྲྀ་པ་ནྱ་གྲོ་དྷའི་སྡོང་པོ་ལ་སྐུ་རྒྱབ་བསྟེན་སྟེ་བཞུགས་པ་དང་མཇལ། རང་དབང་མེད་པའི་གུས་པ་སྐྱེས། བརྐྱང་ཕྱག་ལན་དུ་མ་བཙལ་སྟེ། ཤུགས་འབྱུང་དུ་མགུར་ཕུལ་བ། ཁྱེད་འགྲོ་བའི་དོན་དུ་ཛམ་གླིང་འདིར།།རྒྱལ་པོའི་རིགས་སུ་སྐྱེ་བ་བཞེས།།ཕྱི་ནང་གྲུབ་མཐའ་སྣ་ཚོགས་མཁྱེན།།མཻ་ཏྲྀ་པ་ལ་ཕྱག་འཚལ་ལོ།།རྗེ་བཙུན་སྒྲོལ་མས་ལུང་བསྟན་ནས།།བར་ཆད་མེད་པར་བྱིན་གྱིས་བརླབས།།རི་ཁྲོད་དབང་ཕྱུག་ཞབས་རྡུལ་རེག།ཨ་ཝ་དྷཱུ་ཏི་ཁྱོད་ལ་བསྟོད།།སྐུ་ནི་རིན་ཆེན་གསེར་གྱི་རི།།ཡེ་ཤེས་སྨོན་སོགས་རྣམ་དག་པ།།ཉོན་མོངས་ནད་རྣམས་འཇོམས་མཛད་པའི།།ཆོས་ཀྱི་ཉི་མ་ཁྱོད་ལ་བསྟོད།།ཐུགས་ནི་སྟོང་ཉིད་རྡོ་རྗེ་ཡིས།།བདག་ལྟའི་རི་བོ་ཆེན་པོ་འཇོམས།།ཆོས་རྣམས་མཉམ་པ་ཉིད་གཟིགས་པའི།།མཉམ་མེད་བླ་མ་རྗེ་ལ་བསྟོད།།སྤྲུལ་སྐུ་ཛམ་གླིང་ཀུན་གྱི་རྒྱན།།རྡོ་རྗེ་སེམས་དཔའི་ངོ་བོ་ཉིད།།ཐུགས་རྗེའི་གཏེར་ལྡན་འགྲོ་བའི་མགོན།།གཙུག་གི་རྒྱན་གྱུར་ཁྱོད་ལ་བསྟོད།།མི་དང་མི་མིན་འབྱུང་པོའི་ཚོགས།།གང་ཞིག་དྲེགས་ཅན་མ་ལུས་པ།།བརྟུལ་ཞུགས་ནུས་པས་བཀའ་ཉན་བྱེད།།རྡོ་རྗེ་འཛིན་པ་ཁྱོད་ལ་བསྟོད།།བདེ་གཤེགས་བླ་མ་ཐུགས་རྗེ་ཅན།།བདག་ཕ་ཡུལ་བོར་ནས་དམ་ཆོས་བྱས།།དཔལ་ལྡན་ན་རོ་ལ་སོགས་པའི།།བླ་མ་ཀུན་ལ་གདམས་ངག་ཞུས།།རྒྱུད་སྡེའི་སློབ་གཉེར་འགའ་རེ་ཚར།།ལྷོ་དུག་མཚོ་ཁོལ་མའི་དོ་རི་ལ།།དཔལ་ཞི་བ་བཟང་པོའི་ཞབས་དྲུང་དུ།།དམ་པ་ཁྱེད་ཀྱིས་ཐུགས་རྗེས་བཟུང༌།།སྲོག་འཕངས་པ་མེད་པར་དྲུང་དུ་འོངས།།རི་བོ་མེ་འབར་གྱི་དགོན་པ་ན།།ཤིང་ནྱ་གྲོ་དྷ་ཡི་བསིལ་གྲིབ་ལ།།མངའ་བདག་རྒྱལ་སྲས་མཻ་ཏྲྀ་པ།།ཕ་སངས་རྒྱས་ཁྱེད་དང་ད་ལྟ་མཇལ།།ཉི་མ་ཤར་འདྲའི་དད་པ་སྐྱེས།།ཤི་ཡང་ཕོད་པའི་དད་པ་གཡོས།།ཁ་གཏིང་མེད་པར་གསོལ་བ་བཏབ།།རྒྱུན་ཆད་མེད་པར་བྱིན་གྱིས་རློབས།།བྲམ་ཟེ་ཆེན་པོའི་སྲོལ་འཛིན་ཞིང༌།།སྤྲུལ་པ་རི་ཁྲོད་དབང་ཕྱུག་ལས།།ལེགས་པར་འོངས་པ་དམ་པའི་ཆོས།།ཐེག་པའི་ཡང་རྩེ་སྙིང་པོའི་དོན།།མཐའ་བྲལ་ཕྱག་རྒྱ་ཆེན་པོ་དེ།།ན་མཁའ་ལྟ་བུ་གནང་བར་ཞུ།།

ཞེས་གསོལ་བ་བཏབ་པས་ཤིན་ཏུ་མཉེས་སྟེ་རྗེས་སུ་བཟུང༌། དབང་བསྐུར་བའི་གསང་མཚན་ཐུགས་ཀྱི་རྡོ་རྗེར་བཏགས། རྒྱུད་བསྟོད་པ་གླུར་བླངས་འགྲེལ་བཅས། དོ་ཧའི་བཤད་པ་ཕྱག་རྒྱ་ཆེན་པོའི་མན་ངག་རྣམས་གནང་སྟེ་ཉམས་སུ་བླངས་པས་ཅིག་ཆར་བའི་རྟོགས་པ་ན་མཁའ་དང་མཉམ་པ་ཤར་སྟེ་བཏང་རག་གི་ཚོགས་མཆོད་ཀྱི་ཚེ་རྟོགས་པ་ཕུལ་བ། སྤྱི་བོ་བདེ་ཆེན་གཞལ་ཡས་ན།།དྲི་མེད་པདྨ་ཉི་ཟླ་ལ།།བླ་མ་མངའ་བདག་བྱམས་མགོན་བཞུགས།།བདག་གི་སེམས་རྒྱུད་བྱིན་གྱིས་རློབས།།དུས་གསུམ་སངས་རྒྱས་ཐམས་ཅད་དང༌།།ཡི་དམ་ལྷ་ཚོགས་ཇི་སྙེད་པ།།དབྱེར་མེད་དཔལ་ལྡན་དྷཱུ་ཏི་པ།།སྙིང་གི་པདྨར་བཞུགས་ནས་ཀྱང༌།།ངག་གི་བདེན་པ་སྒྲུབ་ཏུ་གསོལ།།རྒྱ་གར་ཞིང་ཁམས་རྣམ་དག་དུ།།པཎ་ཆེན་ན་རོ་ལ་སོགས་པའི།།གྲུབ་ཐོབ་རྣམས་ཀྱི་ཞབས་རྡུལ་དེ།།མི་བདག་གི་སྤྱི་བོའི་གཙུག་དུ་བླངས།།རྒྱུད་སྡེའི་ཚིག་རྣམས་མང་པོ་ཉན།།བདག་དེས་ཀྱང་ཆོག་ཤེས་མ་བྱུང་བས།།མངའ་བདག་རྗེ་བཙུན་དྲུང་དུ་འོངས།།བྱིན་བརླབས་དམ་ཆོས་ཚུལ་བཞིན་ཞུས།།ཁྱད་པར་ཕྱག་རྒྱ་ཆེན་པོ་ཞུས།།ཆོས་ཤེས་པ་རྣམས་ཀྱི་སྒྲོ་འདོགས་བཅད།།མི་ཤེས་པ་རྣམས་སློབ་གཉེར་བྱས།།རྗེ་ས་ར་ཧ་ཡི་བཀའ་སྲོལ་གྱིས།།བྱིན་བརླབས་དང་རྟོགས་པ་དུས་གཅིག་བྱུང༌།།རྗེ་ལ་རྟོགས་འབུལ་གྱི་དབྱངས་གཅིག་ལེན།།ཕྱི་ནང་གྲུབ་མཐའ་སྣ་ཚོགས་ཀུན།།རྟོགས་ཅིང་ཕྱག་རྒྱ་ཆེན་པོར་འདུས།།སྣང་བ་བདེན་མེད་མཐའ་ཡས་ཀུན།།ཟུང་འཇུག་མཉམ་ཉིད་རོལ་བར་ཤར།།རྒྱུན་ཆད་མེད་པའི་ཆོས་ཉིད་འདི།།རང་གསལ་རིག་པ་འགག་པ་མེད།།ཟུང་འཇུག་རིག་པ་གཉུག་མའི་ངང༌།།ཡེ་ཤེས་ལྷུན་གྲུབ་ལྟ་བ་ལགས།།སྤྱོད་ལམ་བཞི་ཡི་མཉམ་རྗེས་སུ།།དུས་གསུམ་འབྲལ་མེད་ཆུ་བོའི་རྒྱུན།།རྣལ་འབྱོར་མངོན་གསལ་འགྲིབ་ཏུ་མེད།།ཡེངས་སུ་མེད་པ་སྒོམ་པ་ལགས།།དུས་གསུམ་ལུས་ངག་ཡིད་ཀྱི་ཆོས།།སྣ་ཚོགས་ངེས་མེད་རྒྱུན་གཅིག་དུ།།མ་འགགས་འབད་མེད་ངོ་བོར་མཉམ།།སྤྲུལ་པ་ལྟ་བུའི་སྤྱོད་པ་ལགས།།རྟོགས་པའི་ངོ་བོ་སྐད་ཅིག་མ།།གཅིག་ཆར་བ་ལ་ཕྲི་བསྣན་མེད།།རང་གྲོལ་གཉུག་མ་བདེ་བ་ཆེ།།རེ་དོགས་བྲལ་བ་འབྲས་བུ་ལགས།།ཚིག་ཚོགས་མ་ཉན་གུ་ཉན་ཀྱང༌།།གཞི་སེམས་ཉིད་ཆོས་སྐུར་ད་གཟོད་གོ།།མི་ཁོ་བོའི་ཐེ་ཚོམ་ད་གཟོད་ཞིག།འཁྲུལ་བའི་གཞི་རྩ་ད་གཟོད་ཞིག།ཐ་སྙད་ལ་སངས་རྒྱས་མི་རེ་བས།།རྗེ་མངའ་བདག་ཆེན་པོའི་ཞབས་དྲུང་དུ།།དོན་ཉམས་སུ་བླངས་པའི་འབྲས་བུ་དང༌།།བརྒྱུད་པ་རྣམས་ཀྱི་བྱིན་རླབས་ཀྱིས།།གོ་བ་ཉམས་མྱོང་རྟོགས་པ་འདི།།ཕུལ་བས་བླ་མ་རྗེ་བཙུན་དང༌།།མཆེད་གྲོགས་འདིར་བཞུགས་དགྱེས་པར་མཛོད།།

ཅེས་ཕུལ་བས། མངའ་བདག་གིས་ཀྱང་ཕྱག་སྤྱི་བོར་བཞག་ནས་ཞལ་གདམས་གསུངས་པ། བུ་དད་པའི་རྩ་བ་མི་བརྟན་ན།།གཉིས་མེད་ཀྱི་རྩ་བ་བརྟན་མི་འགྱུར།།ཕྱོགས་མེད་ཀྱི་སྙིང་རྗེ་མ་སྐྱེས་ན།།གཟུགས་སྐུ་རྣམ་གཉིས་ཐོབ་མི་སྲིད།།ཤེས་རབ་རྣམ་གསུམ་མ་སྦྱངས་ན།།རྟོགས་པ་རྒྱུད་ལ་སྐྱེ་མི་འགྱུར།།བླ་མ་རྗེ་བཙུན་མ་བསྟེན་ན།།དངོས་གྲུབ་རྣམ་གཉིས་ཐོབ་མི་སྲིད།།སེམས་ཀྱི་རྩ་བ་མ་ཆོད་ན།།ཤེས་པ་གང་དགར་བཏང་མི་བྱ།།སྣང་བ་རྒྱ་ཡིས་མ་ཐེབས་ན།།བདེ་བ་ཆེན་པོར་དབེན་མི་གནས།།ཞེན་ཆགས་ཤེས་པ་སྐྱེས་གྱུར་ན།།གླང་ཆེན་རབ་དགའི་སྤྱོད་པ་བྱ།།སྐབས་སུ་ཉོན་མོངས་སྐྱེས་གྱུར་ན།།སེམས་ལ་ལྟོས་ལ་མ་ཡེངས་སྒོམས།།རྐྱེན་གྱིས་སེམས་ལ་གནོད་གྱུར་ན།།དབང་བཞིའི་ཉམས་ལེན་རྒྱུན་དུ་གྱིས།།ཉོན་མོངས་རང་རྒྱུད་ཤོར་གྱུར་ན།།བླ་མའི་གདམས་པ་དྲན་པར་གྱིས།།རྩེ་གཅིག་གསོལ་བ་མ་བཏབ་ན།།དམ་པའི་ཐུགས་དགོངས་ག་ལ་ལོངས།།ལྷ་སྐྱེད་རྫོགས་ཟུང་འཇུག་མ་སྒོམས་ན།།འཁོར་འདས་དབྱེར་མེད་ག་ལ་རྟོགས།།བཅུ་གཉིས་རྡོ་རྗེའི་མགུར་ལྡན་པ།།དྲན་པ་དང་བཅས་བཅུ་གསུམ་འདི།།རྣལ་འབྱོར་ཉམས་སུ་བླངས་པ་ན།།བཅུ་གསུམ་ས་ལ་གནས་པར་འགྱུར།།ཞེས་གསུངས། སླར་རྗེ་ན་རོ་པའི་དྲུང་དུ་བྱོན། དུག་མཚོའི་ཕར་ཁ་ན་ཡེ་ཤེས་ཀྱི་ཌཱ་ཀི་མ་རྣལ་འབྱོར་མ་མདོག་དམར་བ། སྐྲ་སེར་བ། སྤྱན་རྩ་དམར་ཆིལ་བ་ཞིག་དུ་སྤྲུལ་ནས་ཡོད་ཀྱིས། དེ་ལ་གདན་བཞི་ཞུས་ཤོག །ཞེས་དང༌། སྦས་པའི་རྣལ་འབྱོར་དང༌། ཀུ་སཱ་ལི་མང་དུ་ལུང་བསྟན། བྱིན་རླབས་ཀྱིས་དུག་མཚོ་སྐད་ཅིག་གིས་བགྲོད་སྟེ། ཌཱ་ཀྐི་མ་ཆུ་ཤིང་གི་སྙེ་མ་ཅན་ལ་གདན་བཞི་ཞུས། གསང་མཚན་བདེ་བའི་རྡོ་རྗེར་བཏགས། གཞན་ཡང་དབང་རྒྱུད་མན་ངག་གིས་ཐུགས་ཚིམ་པར་གྱུར་ཞིང༌། རྒྱ་གར་དུ་ལོ་བཅུ་གཉིས་བཞུགས་ནས་རེ་ཞིག་གསེར་ཚོལ་བར་བོད་ཏུ་འབྱོན་པར་དགོངས། བླ་མ་དང་མཆེད་ལྕམ་ལ་བཏང་རག་དུ་ཚོགས་མཆོད་བཟང་པོ་ཅིག་བཤམས་པའི་ཚེ།

དོན་ཐམས་ཅད་བསམས་པ་ལས་ལྷག་པར་གྲུབ་ནས་བོད་ཏུ་ལོག་འགྲོ་བ་ཡིན་པས། དེ་རིང་ལས་དགའ་བ་མི་ཡོང་དགོངས་ནས། མགུར་ཆེན་རྣམས་ཀྱི་ཐོག་མ་དབྱངས་རིང་འདི་ཏམྦུ་རའི་ཁོང་འགྱུར་གྱི་སྐད་ལ་རྟ་དྲངས་ནས་ཕུལ་བ། རྗེ་མཚན་ལྡན་གྱི་བླ་མ་རིན་པོ་ཆེ།།ཁྱེད་སྔོན་སྦྱངས་བསོད་ནམས་བསགས་པའི་ཕྱིར།།སྤྲུལ་སྐུ་ཏེ་ལོ་དངོས་དང་མཇལ།།སྤང་དཀའ་སྲིད་པའི་སྡུག་བསྔལ་ལ།།ཁྱད་དུ་གསོད་པ་བཅུ་གཉིས་མཛད།།དཀའ་བ་སྤྱད་པའི་ཐུགས་དམ་དེས།།སྐད་ཅིག་ཉིད་ལ་བདེན་པ་གཟིགས།།ཤྲི་ཛྙཱ་ན་སིདྡྷིའི་ཞབས་ལ་འདུད།།སྒྲ་བསྒྱུར་བོད་ཀྱི་བན་ཆུང་ང༌།།སྦྱངས་པ་སྔ་མའི་ལས་འབྲེལ་གྱིས།།ན་རོ་པཎ་ཆེན་ཁྱེད་དང་མཇལ།།རྒྱུད་ཟབ་མོར་གྲགས་པའི་དགྱེས་རྡོར་བསླབས།།སྙིང་པོ་མ་ཧཱ་མཱ་ཡཱ་གནང༌།།ཡང་སྙིང་བདེ་མཆོག་འཁོར་ལོ་ཞུས།།ལར་རྒྱུད་སྡེ་བཞི་ཡི་ཁོང་སྙིང་ཕྱུང༌།།མ་སྐལ་བ་བཟང་མོས་རྗེས་གནང་བའི།།བྱིན་རླབས་ཀྱི་ཆུ་རྒྱུན་མ་ཆད་པའི།།དབང་བཞིའི་དོན་ལ་ངོ་སྤྲོད་མཛད།།ཟག་པ་མེད་པའི་ཏིང་འཛིན་སྐྱེས།།ཞག་བདུན་བར་དུ་བརྟན་པ་ཐོབ།།སྲོག་རྩོལ་འཕོ་བ་ཉི་ཟླ་གཉིས།།གཡོ་མེད་ན་མཁའི་ཁྱིམ་དུ་ཚུད།།རང་བྱུང་ལྷན་ཅིག་སྐྱེས་པའི་ཉམས།།བདེ་གསལ་མི་རྟོག་ཁོང་ནས་ཤར།།བག་ཆགས་གཉིད་ཀྱི་འཁྲུལ་བ་དེ།།འོད་གསལ་ལམ་གྱི་ངོ་བོར་རྟོགས།།ཡིད་ཀྱི་གཡོ་བ་གཟུང་འཛིན་གཉིས།།སྤྲོས་བྲལ་ཆོས་ཀྱི་སྐུ་རུ་ཐིམ།།ཕྱི་སྣང་བ་སྒྱུ་མའི་འཁྲུལ་འཁོར་འདི།།སྐྱེ་མེད་ཕྱག་རྒྱ་ཆེན་པོར་རྟོགས།།ནང་འཛིན་པ་ཡིད་ཀྱི་རྣམ་ཤེས་འདི།།སྔོན་ཆད་མཛའ་བོ་ཕྲད་པ་བཞིན།།སེམས་ཉིད་རང་ངོ་རང་གིས་ཤེས།།ལྐུགས་པས་རྨི་ལམ་བརྨིས་པ་བཞིན།།སྨྲ་རུ་མེད་པའི་ཉམས་ཅིག་ཤར།།གཞོན་ནུས་བདེ་བ་མྱོང་བ་བཞིན།།བརྗོད་ཏུ་མེད་པའི་དོན་ཞིག་རྟོགས།།སྐུ་དྲིན་ཆེ་འོ་ན་རོ་པ།།སྔར་ཡང་དབང་བསྐུར་བྱིན་གྱིས་བརླབས།།ད་དུང་བཀའ་དྲིན་སྐྱབ་ཏུ་གསོལ། །ཞེས་ཕུལ།

རྗེ་ན་རོ་པས་ཀྱང་སྤྱི་བོར་ཕྱག་བཞག་སྟེ་གསུངས་པ། བོད་ཡུལ་གྱི་མར་པ་ལོ་ཙཱ་ཁྱོད།།ཆོས་བརྒྱད་ཚེ་འདིའི་དོན་མ་སྒྲུབ།།གཟུང་འཛིན་ང་ཁྱོད་རིས་མ་གཅོད།།ཉེ་དུ་དགྲ་ལ་སྐུར་མ་འདེབས།།གཞན་གྱི་ཆོས་ལ་སྒྲོ་མ་འདོགས།།ཐོས་པ་མུན་སེལ་སྒྲོན་མེ་ཡིན།།ཐར་པའི་ལམ་མཆོག་འཕྲང་མ་གཅོད།།སྔར་ཡང་བླ་རྗེ་ཡིན་པའི་ཕྱོགས།།ཕྱིས་ཀྱང་ཁུར་ཞིང་བློས་མ་སྤང༌།།རང་སེམས་ནོར་བུ་རིན་ཆེན་འདི།།དྲེད་པོར་ཆུ་ལ་མ་སྐུར་བར།།བག་ཟོན་ཡེངས་མེད་སྲུངས་མཛོད་དང༌།།དགོས་འདོད་བསམ་པ་ཐམས་ཅད་འགྲུབ། །ཅེས་གསུངས། (གསུམ་པ་དབང་གདམས་པ་སོགས་པའི་དམ་པའི་ཆོས་ རྣམས་ཐོབ་ནས་སླར་བོད་དུ་བྱོན་ཚུལ་ནི།

)ཚུར་ལམ་ཡང་གཉོས་དང་གདོངས་བྱོན། ཁོ་ལ་གྲོགས་འགའ་ཟུང་འདུག་པ་ལ་ཆས་རྣམས་བསྐུར་འདུག །མར་པས་ཁྲེས་པོ་སྐུ་རྒྱབ་ཏུ་བསྣམས་བྱོན་པས་ལོ་ཙཱ་བ་ཆེན་པོ་ཁྲེས་པོ་འཁུར་བ་མི་འོང༌། འདི་ལ་སྐུར་ཟེར་ནས་ཨ་ཙ་ར་ཞིག་ལ་བསྐུར། གངྒཱ་བརྒལ་ཚེ་དཔེ་ཆུ་ལ་ཤོར་བ་ལྟར་བྱས་ནས་ཆུ་ལ་བསྐུར། གྲུ་ཐོན་འཕྲལ་ཨ་ཙ་ར་བཟུང་ནས་རྒྱལ་པོ་ལ་ཞུ་བྱས་པས། གཉོས་ཀྱིས་བསླབས་ཚུལ་བཤད་བྱུང་བས། གཉོས་ལ་ཁྲེལ་འདེབས་ཀྱི་མགུར་གསུངས་པ། གསན་དང་ལས་ཀྱིས་སྡེབས་པའི་གྲོགས།།མཐུན་ནས་མཉམ་དུ་འགྲོགས་པའི་མི།།སྤྱིར་གྱིས་ཆོས་སྒོར་ཞུགས་པ་དང༌།།ཁྱད་པར་ལོ་པཎ་བླ་མར་གྲགས།།བསམ་སོགས་གཅིག་ཏུ་གྲུར་ཞུགས་ལ།།ཕན་འདོགས་ནུས་པ་མ་ཐོན་རུང༌།།སྤྱིར་གྱིས་གནོད་བྱེད་མི་རིགས་ཅིང༌།།ཁྱད་པར་སངས་རྒྱས་བསྟན་པ་དང༌།།བདག་དང་སེམས་ཅན་ཐམས་ཅད་ལ།།གནོད་པ་འདི་འདྲ་ག་ལ་རིགས།།ཉོན་མོངས་དུག་ལྔའི་བསམ་སྦྱོར་གྱིས།།མི་བདག་གི་དཔེ་དང་ལྷན་ཅིག་དུ།།མི་ཁྱོད་ཀྱིས་བསྒྲུབས་པའི་སྙན་གྲགས་དང༌།།གསེར་དང་དམ་ཆོས་ཆུ་ལ་ཕོ།།ང་རང་མཐོང་ཆེ་བ་མ་ཡིན་སྟེ།།གཞན་ལ་དཀོན་པའི་ཁྱད་ཆོས་འགའ།།གཞན་ཕན་མེད་པས་བློ་མ་བདེ།།འོན་ཀྱང་ནན་ཏན་ཞུས་དག་བགྱིས།།ཆོས་དང་རང་གི་སེམས་རྒྱུད་འདྲེས།།ཚིག་དོན་མ་རྗེད་ཝལ་ལེ་བདོག།སླར་ཡང་རྒྱ་གར་ཡུལ་དུ་ཡོངས།།པཎ་ཆེན་ན་རོ་ལ་སོགས་པའི།།གྲུབ་ཐོབ་རྣམས་ལ་ཞུས་པས་ཆོག།མི་ཁྱེད་རང་དེང་ནས་བླ་མ་དང༌།།ཆོས་བཤད་ལོ་ཙཱའི་ཁུར་བོར་ལ།།གནོང་འགྱོད་དང་བཅས་ཡུལ་ལ་བྱོན།།སྡིག་ལ་མཐོལ་བཤགས་དྲག་པོ་གྱིས།།བསམ་སྦྱོར་འདི་འདྲ་བྱེད་བཞིན་དུ།།བླ་མའི་རློམ་སེམས་བྱས་ལགས་ཀྱང༌།།བླུན་པོ་འགའ་ཡི་མགོ་སྐོར་ལས།།སྐལ་ལྡན་སྨིན་གྲོལ་ག་ལ་འབྱུང༌།།མི་ལུས་རིན་ཆེན་རྙེད་དཀའ་འདིས།།ངན་སོང་གསུམ་པོ་མི་སྒྲུབ་འཚལ།། ཞེས་གསུངས་པས་ཁ་སྐྱེངས་སྟེ། ད་ངས་མ་ཕྱི་གཡར་གཏོང་ཟེར་སྐད། དེ་ནས་རྗེ་མར་པས་གཉོས་དང་ལྷན་ཅིག་མ་མཛད་པས་འགྱེས་ཁར།

ད་དེ་སྐད་སུ་ལ་ཡང་མ་ཟེར་བར་ངའི་སར་ཕྱི་མོ་གཡར་དུ་ཤོག་ཟེར་ནས་ཆད་བྱས། གཉོས་ལ་པཎྜི་ཏ་གཉིས་དང༌། རྨ་བྱ་དང༌། ནེ་ཙོ་ཡོད་ཅིང་གསུ་མིས་ཀྱང་སླེབ་སྟེ་ལོ་ཙཱའི་གྲགས་པའང་ཅུང་ཟད་བྱུང༌། བལ་པོར་བླ་མ་དང་ཧ་མུ་དཀར་པོ་ལ་སོགས་པའི་མཆེད་གྲོགས་རྣམས་ཀྱིས་སྣ་ལེན་གྱི་ཚོགས་གྲལ་དུ། ད་རེས་གཉོས་ལ་རྒྱལ་པོའི་ཆད་པ་སོགས་མ་སྐུལ་བར་དབྱངས་གསུངས་པ་ཐོས་པས་ངོ་མཚར་ཆེ། དེ་ལྟ་བུ་ཐུགས་དམ་ཕྱིན་ཅི་མ་ལོག་པ་འཁྲུངས་པའི་རྟགས་ཡིན་པས། གཞུང་གི་ཚིག་ལ་མ་བསྟེན་པ་ཁྱེད་རང་གི་རྟོགས་པའི་མགུར་ཞིག་མཛོད་ཞུས་པས།ཁྱེད་འདྲེན་པའི་བླ་མ་དམ་པ་དང༌།།ཧ་མུ་དཀར་པོས་དབུ་མཛད་པའི།།ཁྱེད་མདོ་སྔགས་ཀྱི་སློབ་གཉེར་ཚར་བ་རྣམས།།ཡུད་ཙམ་ཞིག་བོད་ཀྱི་གླུ་ལ་ཉོན།།མཐར་ཐུག་གི་ལྟ་བ་ཁྱད་པར་ཅན།།ཟུང་འཇུག་རབ་ཏུ་མི་གནས་པ།།དུས་གསུམ་རྒྱལ་བའི་དགོངས་པ་ཡིན།།ཐབས་ཤེས་ཡ་བྲལ་འདོད་པ་གང༌།།མཐའ་རུ་ལྷུང་བ་དགག་བྱའི་ཕྱིར།།ཁྱེད་མཁྱེན་པའི་དྲུང་དུ་བརྗོད་དཀའ་ཡང༌།།དབྱངས་སྔོན་ཆད་མ་བླངས་བརྡུགས་པར་འགྲོ།།བསྟན་བཅོས་དབྱངས་སུ་བླངས་ཀྱི་གསན།།དངོས་པོར་འཛིན་པ་དགག་བྱའི་ཕྱིར།།བདུད་སྡེ་བཅོམ་པས་མེད་ཅེས་གསུངས།།དོན་དེ་འདྲ་བཞིན་གཟུང་བས་བསྒྲིབས།།འཁོར་འདས་ཡོན་ཏན་འབྱུང་བའི་དཔལ།།ཁྱད་པར་ཐབས་སུ་གྱུར་པ་སྤངས།།རྨོངས་པ་སྟོང་པ་ཆད་པར་འདོད།།དགེ་ཚོགས་སུན་འབྱིན་ཆད་པའི་མཐའ།།ན་མཁའི་མེ་ཏོག་ཞེན་པ་རྣམས།།དཀར་པོའི་ལོ་ཏོག་འཇོམས་པ་ཡི།།སེར་བ་ལོག་པའི་ལྟ་བ་ཡིན།།ན་མཁའི་མཚན་ཉིད་ཤེས་པར་གྱིས།།སྟོང་པ་མི་ཤེས་སྐྱེས་བུ་ཀུན།།མེད་ལ་ཡོད་པར་སྒྲོ་ཡིས་བཏགས།།ལོག་པའི་མིག་རྒྱུ་ཆུར་འཛིན་ཞིང༌།།དོན་ལ་རྨོངས་པ་འཁོར་བའི་རྒྱུ།།སེམས་ཙམ་མུ་སྟེགས་གྲངས་ཅན་སོགས།།ཐབས་དང་ཤེས་རབ་ཡ་བྲལ་འདོད།།སོ་སོ་རང་རང་གྲུབ་མཐའ་ཡང༌།།ཤིང་སྐམ་མེ་ཏོག་འདོད་དང་མཚུངས།།ཁས་ལེན་ཐམས་ཅད་བྲལ་བ་ཡི།།དོན་དེ་རབ་ཏུ་མི་གནས་པའི།།རབ་ཏུ་ཤེས་པ་ཤེས་ཕྱིན་སྟེ།།མི་གནས་སྲིད་དང་ཞི་བའི་མཐའ།།སྙིང་རྗེ་སྟོང་པའི་སྙིང་པོ་ཅན།།ཐབས་དང་ཤེས་རབ་ཟུང་དུ་འཇུག།དེ་ནི་རང་བྱུང་ལྷན་ཅིག་སྐྱེས།།དེ་ལྟར་བདེ་དང་སྟོང་པ་དང༌།།རིག་པ་དང་ནི་སྟོང་པ་ཉིད།།ཐ་དད་མེད་པར་བདག་གིས་གོ།།དམིགས་པ་མེད་པའི་སྙིང་རྗེ་དང༌།།གདོད་ནས་རང་བཞིན་སྟོང་པ་ཉིད།།དབྱེར་མེད་རང་བཞིན་སྤྲོས་བྲལ་དུ།།ཆོས་རྣམས་དེ་ལྟར་གོ་བར་མཛོད།།ལྟ་བས་མཚོན་པའི་ཚིག་ཙམ་དུ།།ཞེན་པའི་ཡུལ་དུ་བདག་གིར་མཛོད།།འཇིག་རྟེན་པ་ཡི་ལྟ་བ་དེ།།རྒྱུ་འབྲས་ལས་ལ་ཡིད་ཆེས་བྱས།།བསྐལ་པ་བརྒྱར་ཡང་ཆུད་མི་ཟ།།མཁྱེན་པ་མཆོག་གིས་དེ་སྐད་གསུངས།།མི་གང་སྙིང་རྗེ་མེད་པ་རྣམས།།ཏིལ་འབྲས་མེ་ཡིས་ཚིག་པ་ལ།།དེ་ལ་འབྲས་བུ་ག་ལ་འབྱུང༌།།གཞི་མེད་ཁྱད་པར་ག་ལ་ཡོད།།དེ་ལ་ཐེག་ཆེན་ཡོད་མ་ཡིན།།མཁྱེན་རབས་ནཱ་གརྫྷུ་ན་གསུང༌།།དམིགས་ཡུལ་ལྟ་བ་མ་མཆིས་ན།།དམ་ཆོས་གནང་བ་དོན་མེད་ཡིན།།སྦུན་པ་འབྲས་བུ་མེད་དང་མཚུངས།།དེ་སྐད་མར་པ་ལོ་ཙཱ་ཟེར།།ཁྱེད་མཁྱེན་པའི་དོན་ལ་ཐུགས་རྒྱས་རྣམས།།དོན་གོལ་བར་གདའ་ན་བཟོད་པར་བཞེས།།ཅེས་གསུངས་སོ།

།འབྲོག་མིའི་སྲས་རྡོ་རྗེ་རྒྱ་གར་དུ་འབྱོན་པ་དང་ཕྲད། བསླབ་བྱའང་མཛད་དོ། །སྤྱིར་ཐོག་མར་སྤྱི་ཐེར་བ་དང་བེནྚ་པ་གཉི་ག་དང་བལ་པོར་མཇལ། དེས་ན་རོ་པ་དང་སྤྲད། དེ་ནས་ཡེ་ཤེས་སྙིང་པོ་སོགས་རིམ་པར་མཇལ་བར་འདོད་པ་དང༌། ལུགས་འདི་ཉིད་ལྟ་བུ་ལས་ན་རོ་པ་དང་མ་མཇལ་བའི་གོང་དུ་ལོ་ལྔ་སོང༌། བོད་ཀྱི་སློབ་མས་གསེར་སྐྱེལ་བ་དང་བལ་པོར་ཕྲད་ནས་ལོག །ན་རོ་མཻ་ཏྲྀ་མཇལ། ལོ་གསུམ་བཞི་ཙམ་ན་བོད་ཏུ་བྱོན་པ་བལ་པོར་ཆུ་ལ་མ་ཐར་ནས་སྤྱི་ཐེར་བ་ལ་གསེར་ཞོ་བཞི་བསྐྱིས་ནས་ལོག་སྟེ་གདམས་ངག་གཞིའི་ཚགས་མཛད་པས་ན་རོ་པ་ལྷག་པར་མཉེས། ཕྱིས་སྤྱི་ཐེར་བ་ལ་སྐྱིན་པ་ཕུལ་བས་མ་བཞེས་བྱ་བ་དང༌། ན་རོ་མཻ་ཏྲྀ་གཉིས། མཻ་ཏྲྀ་པ་སྔོན་དུ་མཇལ་བར་བྲིས་པ་དང༌། ཕྱག་དཔེའང་དབུས་གཙང་དུ་རྗེ་མར་པ་སྐུ་བསོད་ཆེ་བས་ཕྲ་དོག་སྐྱེས་སྟེ་བོད་ཏུ་སྣུབས། མཚོ་ལ་སྐྱུར་བྱ་བ་དང༌། ཆུ་ལ་ཤོར་བ་སྐད་དུ་སྦས་བྱ་བ་སོགས་སྣ་ཚོགས་པ་སྣང་རུང༌། བར་དུ་སྒྲ་བསྒྱུར་ལོ་ཙཱ་བསླབས།།ལོ་གསུམ་བལ་པོའི་ཐིལ་དུ་བསྡད།།རྗེ་བྱིན་རླབས་ཅན་གྱི་བལ་པོ་ལ།།རྒྱུད་གཉན་པོར་གྲགས་པའི་གདན་བཞི་ཉན།།ཆོས་སྐྱོང་དུད་སོལ་ལྷ་མོ་ཞུས།།ང་དེས་ཀྱང་འདོད་པ་ཅུང་མ་ཚིམ།།རྒྱ་གར་ཡུལ་དུ་ཆོས་ལ་ཕྱིན།།ཆུ་མི་ཟན་དུག་གི་མཚོ་ལ་བརྒལ།།ལུས་དུག་སྦྲུལ་བཞིན་དུ་ཤུན་པ་བརྗེས།།སྲོག་འདོར་བར་ཕོང་སྟེ་དམ་ཆོས་བཙལ།།ནུབ་དུ་ལ་ཀྵེ་དྲའི་གྲོང་ཁྱེར་དུ།།དཔལ་ཡེ་ཤེས་སྙིང་པོའི་ཞབས་ལ་གཏུགས།། ཅེས་སོགས་དང་འདི་མཚུངས་སམ་སྙམ་ཞིང༌། འདིའི་ཡང་གོ་རིམ་དངོས་ལྟར་ན་རྗེ་ན་རོ་པ་མཇལ་ཕྱི་བ་ལྟར་སྣང་ཞིང༌། ལ་ལར་གོ་རིམ་བརྗེས་འདུག་པ་ནི་རང་གཟོ་ཡིན་པར་སྣང༌། དེར་ཕྱག་དཔེ་རྣམས་མེད་པས་ཐུགས་ཀྱང་མ་བདེ། རྒྱ་གར་དུ་ལྡོག་གམ་ཡང་སེམ་བཞིན་བོད་ཏུ་ཆས་པ་ལས་བལ་པོའི་ཐ་ཁོབ་ལི་ཤོ་ཀ་ར་བྱ་བ་ཤོ་གམ་ཆེན་པོ་ལེན་པར་ཞག་འགའ་བཞུགས་དགོས་བྱུང་བའི། ནུབ་ཕྱི་མ་ལ་མཁའ་འགྲོ་མ་གཉིས་ཀྱིས་དོ་ལི་ལ་སྤྱན་དྲངས་སྟེ།

ལྷོ་ཕྱོགས་དཔལ་གྱི་རིར་དཔལ་ས་ར་ཧ་མཇལ་སྟེ་སྐུ་གསུང་ཐུགས་ཀྱིས་བྱིན་གྱིས་བརླབས། ཡི་གེ་བཞིའི་ཆོས་གསུངས་པ་བྱུང་སྟེ་ཐུགས་དམ་གྱི་རྟོགས་པ་མཐར་ཕྱིན། ཕྱི་རོལ་གྱི་དཔེ་ཆ་ལ་ལྟོས་པ་མེད་པར་གྱུར་སྟེ་བོད་ཏུ་བྱོན། ཀློག་སྐྱ་སྟོན་ཆེན་དེ་སྐུ་གཤེགས་འདུག །ཇོ་སྲས་དེ་སྐུ་བསོད་བདོ་ནས་ཡོད་པས་དཔལ་ཁུད་ཀྱི་ལྷ་མཚོ་སྲིན་མཚོ་ནས་གསུ་བ་མཛད། སྒྱེར་ཕུར་གདན་ཕབ་ནས་ཟླ་བ་གཅིག་དུ་ཆོས་གྲ་ཆེན་པོ་བཙུགས། ཟླ་བ་ཡར་ངོའི་ཚེས་བཅུའི་ཉིན་དཔའ་བོའི་དགའ་སྟོན་རྒྱ་ཆེན་པོ་བཤམས་ནས། སྔར་ཡབ་ནས་བཟུང་ཞབས་ཏོག་བྱས་ཅིང་བྱེད་པ་ལགས་པས། སྔོན་མ་གྲགས་པའི་དབྱངས་ཁྱད་པར་ཅན་ཞིག་གསུང་འཚལ་ཞུས་པས། ཁོ་བོས་ལྷོ་ཕྱོགས་དཔལ་གྱི་རིར་བྲམ་ཟེ་ཆེན་པོའི་ཞལ་ནས་ཡིད་ལ་མི་བྱེད་པ་སྙིང་པོའི་དོན་འདི་ལྟར་ཐོས་ཞེས། དོ་ཧ་རྡོ་རྗེའི་མགུར་ཆེན་ཁྱུང་ཆེན་གཤོག་བརྒྱངས་ལྡིང་བའི་སྐད་ལ་རྟ་དྲངས་སྟེ་གསུངས་པ། དཔལ་དེ་རིང་བཀྲ་ཤིས་ཡར་གྱི་ངོ༌།།དུས་ཁྱད་པར་ཅན་གྱི་ཚེས་བཅུ་ལ།།དཔའ་བོ་དགའ་སྟོན་གྱི་ཚོགས་གྲལ་དུ།།བུ་འགྱུར་བ་མེད་པའི་དམ་ཚིག་ཅན།།ཁྱེད་ཀློག་སྐྱ་ཇོ་སྲས་ཞུ་འབུལ་བ།།སྔར་མ་ཐོས་པའི་གླུ་ལོང་སྐད།།ང་བཤུལ་རིང་ལམ་ལ་བཤར་བ་དེས།།ལུས་ངལ་དུབ་དབང་དུ་སོང་བའི་ཕྱིར།།གླུ་ཡིད་འཕྲོག་སྙན་པོ་མ་མཆིས་ཅིང༌།།ཚིག་སྡེབ་སྦྱོར་མཁས་པོ་མི་ཤེས་ཀྱང༌།།གྲོགས་ཁྱེད་པས་ངོ་ཆེ་མེད་པའི་ཕྱིར།།ངོ་ཆེ་ཡི་དཔྲལ་བ་མི་ལྷོགས་པས།།དོན་སྔར་མ་ཐོས་པའི་ཡ་མཚན་ཅན།།རྗེ་བྲམ་ཟེའི་བཞེད་དགོངས་གླུར་ལེན་པས།།ཁྱེད་གདན་གང་བཞུགས་པའི་མདོ་སྔགས་རྣམས།།སྙན་ལྷན་ནེ་གསན་ལ་ཐུགས་དགོངས་འཚལ།།དུས་ཁ་སང་དཔྱིད་ཟླ་ཐ་ཆུང་ལ།།གཞི་བལ་པོའི་ཐིལ་ནས་ཡར་འཕགས་པའི།།གདུགས་དྲོ་ལམ་མཆིས་ཀྱི་ཤུལ་ཁ་ན།།བལ་པོ་ལིད་གྲི་ཤོ་གམ་རི།།གདོལ་པ་ཅན་གྱི་གྲོང་ཁྱེར་དུ།།མི་བརྡ་མི་མཇལ་གྱི་ཤོ་གམ་པས།།མགྲོན་ཁ་ཞན་པོ་ཡི་བོད་རྣམས་བསྐྱིལ།།མི་ངས་ཀྱང་དབང་མེད་ཞག་འགའ་བསྡད།།དགུང་ནུབ་གཅིག་ཐམ་ཐུམ་རྨི་ལམ་ན།།རིགས་ཀྱི་མཚན་ལྡན་ཚངས་སྐུད་ཅན།།བྲམ་ཟེའི་བུ་མོ་མཛེས་མ་གཉིས།།ཅུང་ཟད་འཛུམ་ཞིང་ཟུར་མིག་ལྟ།།མི་ཁོ་བོའི་དྲུང་དུ་འོངས་ནས་ཀྱང༌།།ལྷོ་དཔལ་གྱི་རི་ལ་འགྲོ་དགོས་སྐད།།ཁོ་བོས་སྔོན་ཆད་ཕྱིན་མ་མྱོང༌།།རྒྱུས་མེད་ལམ་ཡང་མི་ཤེས་སྨྲས།།བུ་མོ་གཉིས་ཀྱི་ཞལ་ན་རེ།།ཁྱེད་མིང་པོས་དཀའ་བ་སྤྱད་མི་དགོས།།ངེད་ཀྱི་ཕྲག་ལ་ཁུར་གྱིས་ཟེར།།མདོ་ལི་དར་གྱི་ལྡིང་ཁྲིར་བཅུག།གདུགས་བཞིན་མཁའ་ལ་བཏེག་ནས་ཀྱང༌།།ཀློག་འགྱུ་སྐད་ཅིག་ཡུད་ཙམ་ལ།།ལྷོ་དཔལ་གྱི་རི་ལ་ཕྱིན་པ་བརྨིས།།ཤིང་བླགྴ་ལྗོན་པའི་གསིལ་གྲིབ་ལ།།ཏི་ར་རོ་ཡི་གདན་སྟེང་ན།།རྗེ་བྲམ་ཟེ་ཆེན་པོ་ས་ར་ཧ།།ཞལ་སྟར་མ་མཐོང་བའི་གཟི་མདངས་ཅན།།བཙུན་མོ་གཉིས་ཀྱིས་མཐའ་བསྟེན་ནས།།སྐུ་ལ་དུར་ཁྲོད་ཆས་ཀྱིས་བརྒྱན།།དགྱེས་པའི་ཞལ་རས་འཛུམ་མདངས་ཅན།།བུ་བདེ་བར་འོངས་སམ་ཞེས་ཀྱང་གསུང༌།།རྗེ་མཐོང་བ་དགའ་བས་མ་བཟོད་པར།།ལུས་ཀྱི་སྤུ་གཡོས་མཆི་མ་འཁྲུགས།།ལན་བདུན་བསྐོར་ཞིང་བརྐྱང་ཕྱག་བཙལ།།ཞབས་ཐིལ་སྤྱི་བོར་བླངས་ནས་ཀྱང༌།།ཕ་ཐུགས་རྗེས་ཟུང་ཞེས་གསོལ་བཏབ་པས།།ལུས་ལ་སྐུ་ཡིས་བྱིན་བརླབས་པ།།ཕྱག་དབང་སྤྱི་བོར་རེག་ཙམ་གྱིས།།ལུས་ཟག་མེད་བདེ་བས་ར་རོ་བ།།གླང་ཆེན་ཆང་གིས་སྨྱོས་པ་བཞིན།།གཡོ་འགུལ་མེད་པའི་ཉམས་ཅིག་ཤར།།ངག་ལ་གསུང་གིས་བྱིན་བརླབས་པ།།སྟོང་ཉིད་སེང་གེའི་ང་རོ་ཡིས།།ཡི་གེ་བཞི་ཡི་དོན་གསུངས་པ།།ལྐུགས་པས་རྨི་ལམ་བརྨིས་པ་བཞིན།།བརྗོད་ཏུ་མེད་པའི་ཉམས་ཅིག་ཤར།།ཡིད་ལ་ཐུགས་ཀྱིས་བྱིན་བརླབས་པ།།ལྷན་ཅིག་སྐྱེས་པ་ཆོས་ཀྱི་སྐུ།།འགྲོ་འོང་མེད་པའི་དོན་རྟོགས་པས།།དུར་ཁྲོད་གནས་པའི་མི་རོ་བཞིན།།བསམ་དུ་མེད་པའི་ཉམས་ཅིག་ཤར།།དེ་རྗེས་བདེ་ཆེན་དག་པའི་གསུང༌།།རིན་ཆེན་མགུར་གྱི་བུམ་པ་ནས།།ཚངས་པའི་དབྱངས་ཀྱི་བརྡ་སྐད་ཀྱིས།།སྤྲིན་བྲལ་ན་མཁའ་སྟོང་པའི་དོན།།གནས་ལུགས་མཚོན་པ་རྡོ་རྗེའི་མགུར།།སྐྱེ་མེད་རང་སྒྲ་འདི་སྐད་ཐོས།།ན་མོ་སྟོང་ཉིད་སྙིང་རྗེ་དབྱེར་མེད་པ།།རྒྱུན་ཆད་མེད་པ་གཉུག་མའི་སེམས།།གདོད་ནས་དག་པ་དེ་བཞིན་ཉིད།།ན་མཁས་ན་མཁའ་སྦྱོར་བ་མཐོང༌།།རྩ་བ་ཁྱིམ་ན་གནས་པའི་ཕྱིར།།ཡིད་ཀྱི་རྣམ་ཤེས་བཙོན་དུ་ཟུང༌།།སྒོམ་པ་ཤེས་པ་ཕྱི་མ་ཡིས།།སེམས་ལ་ལྷན་པ་གདབ་ཏུ་མེད།།སྣང་སྲིད་སེམས་ཀྱི་རང་བཞིན་ཤེས།།གཉེན་པོས་བཅོས་སྟེ་སྒོམ་དུ་མེད།།སེམས་ཀྱི་གནས་ལུགས་དྲན་དུ་མེད།།དེའང་མ་བཅོས་ངང་ལ་བཞག།དེ་དོན་མཐོང་ན་གྲོལ་བའི་ཕྱིར།།བུ་ཆུང་གདོལ་པའི་སྤྱོད་པ་ལྟོས།།ཤ་ཟ་སྨྱོན་པ་གང་དགར་ཐོང༌།།བསྙེམས་དང་བྲལ་བའི་སེང་གེ་བཞིན།།སེམས་ཀྱི་གླང་པོ་ཡན་དུ་ཆུག།བུང་བ་མེ་ཏོག་རྒྱུ་བ་ལྟོས།།འཁོར་བ་སྐྱོན་དུ་མི་ལྟ་བར།།མྱ་ངན་འདས་པ་ཐོབ་བྱར་མེད།།ཐ་མལ་ཤེས་པ་རང་ལུགས་དེ།།མ་བཅོས་སོ་མ་ཉིད་ཏུ་ཞོག།བྱ་བ་རྣམས་ལ་ཁྱོད་མ་རྟོག།ཕྱོགས་དང་ཆ་ལ་མི་གནས་ཅིང༌།།སྤྲོས་བྲལ་ན་མཁའི་དཀྱིལ་དུ་ལྟོས།།ཆོས་ཟད་སར་འཁྱོལ་བ་སྙིང་པོའི་དོན།།ལྟ་བའི་ཡང་རྩེ་ཕྱག་རྒྱ་ཆེ།།སེམས་གནད་ཏུ་བསྣུན་པའི་བརྡ་དོན་ཞིག།བྲམ་ཟེ་ཆེན་པོའི་ཞལ་ནས་ཐོས།།སྐད་ཅིག་དེ་ལ་གཉིད་ཀྱང་སད།།དེ་མ་རྗེད་དྲན་པའི་ལྕགས་ཀྱུས་ཟིན།།མ་རིག་གཉིད་ཀྱི་མུན་ཁུང་དུ།།རིག་པ་ཡེ་ཤེས་མཐོངས་ཕྱེ་ནས།།སྤྲིན་མེད་མཁའ་ལ་ཉི་ཤར་ལྟར།།འཁྲུལ་བའི་མུན་ནག་སངས་ནས་ཐལ།།དུས་གསུམ་སངས་རྒྱས་ཞལ་མཇལ་ཡང༌།།ཕྱིན་ཆད་དྲི་རྒྱུ་མེད་ཏོ་སྙམ།།སེམས་ཁོ་ཐག་ཆོད་པའི་ཉམས་ཅིག་སྐྱེས།།ཡིད་འགྱུ་བ་ཟད་པ་ངོ་མཚར་ཆེ།།ཨེ་མ།

ཡི་དམ་མཁའ་འགྲོའི་ལུང་བསྟན་དང༌།།བླ་མས་གསུངས་པ་ཟབ་མོའི་དོན།།ངག་སྨྲ་རུ་མི་བཏུབ་གསུང་ན་ཡང༌།།དགུང་དོ་ནུབ་མི་སྨྲའི་ཐབས་མ་བྱུང༌།།དུས་ད་རེས་ཙམ་ཞིག་མ་གཏོགས་པ།།སྔོན་ཆད་ངག་ཏུ་བརྗོད་མ་མྱོང༌།།ད་ཕྱིན་ཆད་བཟླས་སམ་རྣ་བ་ཉོན།།ང་སྔོན་ཆད་བཤུལ་རིང་རྒྱང་གི་མི།།མཛའ་བཤེས་གཉེན་མེད་གྲོགས་ཀྱང་མེད།།ལུས་ངལ་དུབ་བཀྲེས་པར་གྱུར་བའི་ཚེ།།བུ་ཁྱེད་ཀྱིས་གང་བྱས་སེམས་ལ་ཡོད།།དེ་མ་རྗེད་སེམས་ལ་ཤིན་ཏུ་བཅགས།།དྲིན་འཁོར་བར་ཐལ་ལོ་སྙིང་གི་གྲོགས།།རྗེ་གོང་ན་བཞུགས་པའི་བླ་མ་དང༌།།དངོས་གྲུབ་སྟེར་བའི་ཡི་དམ་ལྷ།།བར་ཆད་སེལ་བའི་ཆོས་སྐྱོང་རྣམས།།མི་བདག་ལ་བཀའ་བཀྱོན་མི་གནང་འཚལ།།དོན་འཁྲུལ་བར་གདའ་ན་བཟོད་པར་བཞེས།།ཅེས་གསུངས་པས། ཀློག་སྐྱ་ཇོ་སྲས་ཀྱིས་བླ་མ་སངས་རྒྱས་དངོས་སུ་མཐོང་ངོ༌། །འདིའི་ཆོས་ཀྱི་རྣམ་གྲངས་ནི། ཡི་གེ་དང་པོ་ཆོས་ཀྱི་སྐུ། གཉིས་པ་ལོངས་སྤྱོད་རྫོགས་པའི་སྐུ། ཡི་གེ་གསུམ་པ་སྤྲུལ་བའི་སྐུ། བཞི་པ་ངོ་བོ་ཉིད་ཀྱི་སྐུ། ཞེས་མ་ཧཱ་མུ་དྲའམ་ཕྱག་རྒྱ་ཆེན་པོ་ཅེས་འདི་ཉིད་ལ་གཞི་ལམ་འབྲས་བུའི་ཆོས་བཞི་བཞིར་བཤད་ནས། ལམ་གྱི་སྐབས་སུ་དང་པོར་སེམས་ཀྱི་གཞི་རྩ་བཅད་པ། གཉིས་པ་སེམས་ཀྱི་བཞག་ཐབས་བསྟན་པ། གསུམ་པ་སེམས་ཀྱི་གོལ་ས་བཅད་པ། བཞི་པ་སེམས་ཀྱི་ལམ་ཁྱེར་བསྟན་པ་ཅེས་ཕྱག་རྒྱ་ཆེན་པོ་ཡི་གེ་བཞི་པར་གྲགས་པ་དེ་ཡིན་ནོ།། ལོ་རྒྱུས་མི་སྣང་ཡང་མེས་ཚོན་པོས་ཀྱང་འདི་རེས་མཇལ་བར་སྣང་ཞིང༌། ཡུལ་དབུས་གཙང་གི་ཐིལ་དུ་ཐོན་ཙ་ན། །གདམས་ངག་གི་སྙན་པ་ཁོ་བོས་ཐོབ། །ཅེས་པ་ལྟར་སྙན་གྲགས་ཆེར་བྱུང་བར་སྣང་ངོ༌།།དེ་ནས་རྗེ་མར་པས་སྔོན་གྱི་ཆད་མཛད་པའི་དབང་གིས་ཁ་རག་ཏུ་བྱོན་ནས་གཉོས་ལ་ཕྱི་མོ་དགོས་གསུངས་པས། གསེར་སྲང་གང་མཎྜལ་དང་བཅས་པ་ཅིག་ཕུལ་སྟེ། མ་རྒྱུད་ལ་ཁྱེད་རང་འདྲིས་པ་འདུག་པས་དཔེ་མི་དགོས་པར་འདུག །ཁྱེད་ཀྱིས་ཕ་རྒྱུད་བཤད་ན་ང་ལ་ཉན་མི་མི་ཡོང་བས་ཁྱེད་ཀྱིས་མ་རྒྱུད་ཀྱི་བདག་གྱིས་ལ་ཤོད།

ངས་ཕ་རྒྱུད་ཀྱི་བདག་བྱས་ལ་བཤད་ཏོ་ཟེར། ཕྱིས་ཀྱང་འདུས་པ་ཡེ་ཤེས་ཞབས་ལུགས། གཤིན་རྗེའི་གཤེད། ཁྱད་པར་འཇིགས་བྱེད། མཚན་བརྗོད་རྣམས་ལ་གཉོས་ཀྱི་རྒྱུད་བཞི་ཟེར་རོ།།དེ་ནས་གསུུ་མི་ནི་སུ་ཡང་མ་བྱུང༌། འཁྲུངས་ཡུལ་དུ་བྱོན། སློབ་དཔོན་དང་ཨ་ནེ་ཅིག་གིས་སྣ་ལེན་རེ་བྱས། སློབ་དཔོན་དང་ཇོ་བོ་སོགས་ཀྱིས་ཆང་གྲལ་དུ་འབོད། ལོ་ཙཱ་བ་ཟེར་ཞིང་ཕད་རྩེའི་གདན་རེ་འདིངས། རྒྱ་གར་གྱི་ལོ་རྒྱུས་ཤོད་ཟེར་ནས་འདིས་རྒྱ་གར་ལ་ཕྱིན་འདུག །ཆོས་ལའང་དཀའ་ལས་བྱས་འདུག་ཟེར་བ་ཙམ་དང༌། ཆོས་ཅི་ཤེས་ཟེར་བ་ལ་ཧེ་བཛྲ་ཤེས། ཙ་ཀྲ་སཾ་བྷ་ར་ཤེས། མཉྫུ་ཤྲཱི་ཤེས་གསུངས་པས་དེ་རྣམས་མི་གོ་བར་འདུག་ཟེར་ཡང་མཁས་པ་ཙམ་དུ་རིག།ལན་གཅིག་ཇོ་བོ་ལ་ཕུ་དོར་ཁ་སྤང་གཤོང་ལ་ངའི་འབྲོག་བྱེད། བར་དྲོ་བོ་ལུང་སྐྱི་སྲུབས་ཟངས་ཕུག་རྣམས་ལ་ངའི་དགོན་གནས་བྱེད། མདའ་སྲས་དང་ས་སྐྱགས་གཉིས་སུ་ངའི་གནས་གཞི་བྱེད་པས་འདི་རྣམས་སློང་དགོས་གསུངས་པས་ཕུལ་སྟེ་སློབ་དཔོན་དཔང་པོར་བཞག་ནས་མཐོས་བསྐོར་ཞིང་དྲོ་བོ་ལུང་བཟུང༌། སློབ་དཔོན་དེས་བསྐུལ་སྟེ་ཁོང་གི་རྟ་དཀར་པོ་ཅིག་ཡོད་པ་ལ་དཔེ་ཆ་འདྲ་བཀལ། སྲས་པོ་དེ་གཡོག་ཏུ་ཁྲིད་ནས་བྱོན། (རྒྱ་གར་ལ་འབྱོན་ཐེངས་གཉིས་པ།བར་པ་ལ་ཡང་སྔ་མ་ལྟར་དོན་གསུམ་ལས།དང་པོ་གསེར་ཚོལ་དུ་བྱོན་ཞིང་བུ་སློབ་རྣམས་དང་མཇལ་ཚུལ་ནི།)

རྣམ་ཐར་ཐམས་ཅད་ན་གཞུང་དུ་ཚ་བཞེས་ཅིག་གི་སར་བནྡྷེ་ཅིག་གིས་དྲི་རྨེད་ཞུས་པ་རྔོག་སྟོན་ཆོས་རྡོར་དུ་འདུག་པས་སྤྱན་དྲངས་བྱ་བ་དང༌། ལ་ལར་སྐྱེས་པ་མདའ་གཞུ་ཅན་ཞིག་བྱུང་བྱ་བ་སོགས་འདུག་ཡང༌། རྔོག་པ་རང་གི་རྣམ་ཐར་ལོ་རྒྱུས་ཐམས་ཅད་ལས། སེ་ལུང་ན་བླ་མ་དགྱེར་ཆུང་པ་ལ་རྙིང་མ་ཉན་ཚེ་ཕྱི་དྲོ་ཅིག་གླེང་སླངས་བྱུང་བ་ལ། ཁོང་ན་རེ། ཆོས་གཤའ་མ་ཞིག་བྱེད་ན་རྗེ་མར་པའི་དྲུང་དུ་འགྲོ་དགོས་པར་འདུག་གསུང་ནས། མཚན་ཐོས་པའི་མོད་ལ་མི་བཟོད་པའི་དད་པ་བྱུང༌། ཁོང་ལ་རྒྱུས་ཀྱང་ཞིབ་པར་འདུག་ནས་དེ་དགོངས་རང་ཆོས་འཕྲོ་དྲིལ། སང་རང་ཡུལ་དུ་བྱོན། དཔོན་སློབ་གསུམ་དེ་མ་ཐག་བྱོན་པ་ཡུལ་མི་ལ་དྲིས་པས། ཨ་ཁུ་བློ་གྲོས་ཟེར་བ་ཙམ་ལས་རྒྱུས་མི་འདུག །རྣལ་འབྱོར་པ་བག་དྲོ་བ་ཕྲུ་རྐོ་བ་ཞིག་གིས་ཕྲིན་བྱ་ཟེར། ནང་དུ་ཕྱིན་པས། རྣལ་འབྱོར་པ་དེ་སྟན་གྱི་སྟེང་ན་འདུག་པས་ཕྱག་བཙལ། མོས་གུས་སྐྱེས་སྟེ། རྟ་གཅིག་ཡོད་པ་དེ་ཁལ་དང་བཅས་པ་ཕུལ་བས། ཕྱག་རྟེན་ཡིན་ན་ཆེ་ཡང་ཆེ། འབུལ་བ་ཡིན་ན་ཆུང་ཡང་ཆུང༌། ཞེས་ཀུ་རེ་གསུང༌། གདམས་ངག་ཤིན་ཏུ་ཆེ་བར་རིག །དེའི་ཚེ་མེས་ཚོན་པོའི་གདན་འདྲེན་བྱུང་བས་ཐེགས་པར་འདུག་པ་ལ་གཙང་ལ་འགྲོ་བར་རང་ཡུལ་ན་ཕ་མ་རྒན་གོག་ཡང་ཡོད། གདམས་ངག་ཡང་མི་ཚར་བར་འདུག་སྙམ་ནས་གཞུང་དུ་ཕེབས་པར་ཞུས་པས་མེས་སྟོན་རང་ཆོས་ཉམས་སུ་ལེན་རྒྱུ་ནི་ཡོད། ད་རེས་རྔོག་པའི་སར་འགྲོ་བ་ཡིན་གསུང་ནས་བྱོན། འབྲི་བདུན་བཅུ་སོགས་ཕུལ་ཞེས་པ་ཁོ་ན་ཡོད་པས་འདིའི་སྔོན་ཙམ་ལ་མཇལ་བར་སྣང་ལ། ལོ་རྒྱུས་སྔ་མ་དེ་དོལ་པ་གག་སྟོན་ནམ་གཞུང་གི་མེས་ཚོན་ཆུང་ལྟ་བུ་ཞིག་དང་ནོར་བར་འདུག་གོ །རྔོག་པ་སྔ་མ་རྣམས་སྔགས་པ་སྐྲ་ཅན་ཡིན་པས་རབ་བྱུང་དང༌། ཧོར་ཆས་སོགས་མི་འབྱུང་ངོ༌། །མཚུར་དབང་ངེ་སྣོན་མདའི་གནས་གཞིའི་བདག་པོ་མདོ་སྔགས་ཀྱི་སྟོན་པ་ཅིག་ཡོད་པས་འདི་དུས་མཇལ་ཞིང༌། སྣོན་ནང་ན་རྗེ་མར་པའི་དཀྱིལ་འཁོར་སྟེགས་བུ་ཡོད་པའི་གད་པ་འོད་པས་ཁྱེར་མ་ཐུག་པ་མཎྜལ་ལྟ་བུ་དུ་མ་ཡོད་དོ།

། དེ་ནས་འཕན་ཡུལ་དུ་བྱོན། བྲས་སུ་སྲེའུ་མང་པོ་བསོས། བཞུགས་ཁྲི་དང་ཕྱག་མཁར་གྱི་མཆོད་རྟེན་ཡང་ཡོད། འདམ་གཞུང་གི་རུ་བའི་དཔོན་མར་པ་མགོ་ཡགས་ཀྱིས་སྤྱན་དྲངས། ལམ་དུ་བྱིན་རླབས་ཕུག་པར་ཅུང་ཟད་བཞུགས་སྟེ་སྟག་ལུང་གི་སྡེའི་རྟེན་འབྲེལ་འགྲིག།ན་ཟ་རྙང་རྙིང་རྣམས་ལ་ན་རོ་མཻ་ཏྲྀ་མཇལ་བའི་གོས་ཡིན་གསུང་ནས་འདོར་མ་བཞེད་པ་དང༌། གསར་པ་རྣམས་གསེར་སྒྲུབ་པར་བཞེད་པས་འཕངས་མཛད་པ་དང༌། ཇི་ལྟར་དགོངས་པ་དེ་མ་གཏོགས་ཐུགས་བཅོས་དཀའ་བས། ཐོག་མར་ཡུལ་མི་རྣམས་དད་དཀའ་བའང་བྱུང༌། ཕྱིས་ཐུགས་རྗེའི་བྱིན་གྱིས་ནོན་སྟེ་གསོན་གཤིན་གྱི་དོན་མཐའ་དག་སྤུངས་ཅིང་ཅི་ཡོད་ཕུལ། བྱང་ནམ་རའི་གསེར་རྡོལ་དང་དུས་མཚུངས། མགོ་ཡགས་རང་གིས་སངས་རྒྱས་དངོས་སུ་མཐོང་ཞིང༌། བླ་མེད་བྱང་ཆུབ་སྒྲུབ་པ་ལ།།དལ་འབྱོར་རྟེན་འབྲེལ་འཛོམ་པ་གཅེས།།བརྒྱུད་པ་གྲུབ་ཐོབ་རྩོད་མེད་གཅེས།།བླ་མ་མཚན་ཉིད་ལྡན་པ་གཅེས།།ཉམས་ལེན་རུས་སུ་འདོན་པ་གཅེས།།གནས་ལུགས་གཞི་རྩ་ཆོད་པ་གཅེས།།ཐབས་ལམ་ཟབ་མོའི་བོགས་འདོན་གཅེས།།དོན་གཉིས་འགྲུབ་པའི་འབྲས་བུ་གཅེས།།ཅེས་གསུངས་ཅིང༌། དབང་གདམས་ངག་གནང་བས་ཅིས་ཀྱང་དགོས་མེད་དུ་གོ་སྟེ་ཆོས་སྒོར་ཞུགས། གསེར་སྲང་བཅོ་བརྒྱད། རྟ་གཡུ་འབྲུག་མགོ་དཀར་སོགས་ཡོ་བྱད་དཔག་མེད་ཕུལ་སྟེ་ཕྱགས་ཕྱིར་འབྲངས། ལམ་དུ་རྔོག །མཚུར། བ་རང་ལྦ་བ་ཅན་རྣམས་ཀྱིས་སོ་སོའི་གནས་སུ་སྤྱན་དྲངས། དབང་བསྐུར་གྱིས་སྨིན་པར་མཛད། རྒྱུད་དང་གདམས་པ་ཞུ་ཕྱིར་ཕྱགས་ཕྱིར་འབྲངས་སྟེ་དྲོ་བོ་ལུང་དུ་བྱོན། རྒྱུད་དང་མན་ངག་སོ་སོ་གནང༌། ཐོན་སྟོན་ལ་ཇོ་བོ་ཡང་བོས་བའི་ཚོགས་གྲལ་དུ་རྗེ་ཉིད་ལ་རྒྱ་གར་ན་བླ་མ་དུ་བཞུགས། ངོ་མཚར་ཅན་དུ་མཆིས། ཆོས་ཅི་ཞུས། ཕར་ཚུར་ཇི་ལྟར་བྱོན་ཞུས་པས། རྒྱས་པར་གསུངས་སྟེ་མཐར་མགུར་དུ་གསུངས་པ། (ཆོས་ཕྱིར་དཀའ་བ་སྤྱད་པའི་མགུར།)རྗེ་རྩོད་ལྡན་དུས་ཀྱི་རྡོ་རྗེ་འཆང༌།།དཀའ་བ་སྤྱད་པའི་སྐྱེས་བུ་མཆོག།ཀུན་གྱིས་སྤྱི་བོར་ཐོད་བཞིན་བསྐུར།།དཔལ་ན་རོའི་ཞབས་ལ་སྤྱི་བོས་འདུད།།ང་ལྷོ་བྲག་མར་པ་བློ་གྲོས་འདི།།ལོ་བཅུ་གཉིས་ལོན་ནས་ཆོས་དང་མཇལ།།དེ་སྔོན་སྦྱངས་ཀྱི་བག་ཆགས་སད་པ་འདྲ།།ང་དང་པོར་ཡིག་ཚངས་ཀ་ཁ་བསླབས།།བར་དུ་སྒྲ་བསྒྱུར་ལོ་ཙཱ་བསླབས།།ལོ་གསུམ་བལ་པོའི་ཐིལ་དུ་བསྡད།།རྗེ་བྱིན་རླབས་ཅན་གྱི་བལ་པོ་ལ།།རྒྱུད་གཉན་པོར་གྲགས་པའི་གདན་བཞི་ཉན།།ཆོས་སྐྱོང་དུད་སོལ་ལྷ་མོ་ཞུས།།ཁོ་བོ་དེས་ཀྱང་འདོད་པ་ཅུང་མ་ཚིམ།།རྒྱ་གར་ཡུལ་དུ་ཆོས་ལ་ཕྱིན།།ཆུ་མི་ཟན་དུག་གི་ཆུ་ལ་བརྒལ།།ལུས་དུག་སྦྲུལ་བཞིན་དུ་ཤུན་པ་བརྗེས།།སྲོག་འདོར་བར་ཕོང་སྟེ་དམ་ཆོས་བཙལ།།ནུབ་དུ་ལ་ཀྵེ་དྲའི་གྲོང་ཁྱེར་དུ།།དཔལ་ཡེ་ཤེས་སྙིང་པོའི་ཞབས་ལ་བཏུགས།།ཕ་རྒྱུད་གསང་བ་འདུས་པ་ཉན།།སྒྱུ་ལུས་འོད་གསལ་གྱི་གདམས་ངག་ཞུས།།ལམ་རིམ་པ་ལྔ་ཡི་དོན་ལ་བསླབས།།ལྷོ་དུག་མཚོ་ཁོལ་མའི་གླིང་དུ་ཕྱིན།།གདུགས་ཉི་མའི་གུང་ལ་སྨག་དུ་སྲོས།།ལམ་ད་ལྟ་གསལ་ཡང་ད་ལྟ་སྟོར།།སྲོག་ཡལ་བར་དོར་ནས་རྗེ་བཙུན་བཙལ།།དཔལ་ཞི་བ་བཟང་པོ་དངོས་དང་མཇལ།།མ་རྒྱུད་མ་ཧཱ་མཱ་ཡ་ཐོབ།།དབྱིབས་རྣལ་འབྱོར་གསུམ་གྱི་དོན་ལ་བསླབས།།སྒྱུ་མ་གསུམ་གྱི་གདམས་ངག་ཐོབ།།ཤར་དངོས་གྲུབ་ཆུ་བོ་གངྒཱ་བརྒལ།།རི་རབ་ཏུ་འཁྲུག་པའི་དུར་ཁྲོད་ཏུ།།མེ་ཏོག་མདངས་འཕྲོག་གི་དགོན་པ་རུ།།རྗེ་མངའ་བདག་མཻ་ཏྲྀའི་ཞབས་ལ་བཏུགས།།རྒྱུད་ཟབ་མོ་བསྟོད་པ་གླུར་བླངས་ཞུས།།ཆོས་ཕྱག་རྒྱ་ཆེ་ལ་རྟོགས་པ་སྦྱངས།།སེམས་དངོས་པོའི་བཞུགས་ཚུལ་གཏན་ལ་ཕབ།།གཞི་མ་བཅོས་དོན་གྱི་ངོ་བོ་མཐོང༌།།གནས་ངོ་མཚར་མཁའ་འགྲོས་ལུང་བསྟན་པ།།བྱང་ཕྱོགས་པུཥྤ་ཧ་རིར་ཕྱིན།།དཔལ་དངོས་གྲུབ་ཅན་གྱི་དགོན་པ་རུ།།སྒོ་སྲུང་ན་རོ་པཎ་ཆེན་ལ།།རྒྱུད་ཟབ་མོ་དགྱེས་པ་རྡོ་རྗེ་ཐོབ།།བསྲེ་འཕོ་མཚམས་སྦྱོར་གྱི་གདམས་ངག་ཐོབ།།ཁྱད་པར་གཏུམ་མོའི་ལས་རྒྱ་ཞུས།།ཆོས་སྙན་རྒྱུད་ཀྱི་གནད་ལ་ངོ་སྤྲོད་མཛད།།དེ་ཡན་ཆད་ཛམ་གླིང་དབུས་སུ་གྲགས།།ཕྱོགས་བཞི་རྒྱུད་པའི་ཆུ་བོ་ཡིན།།ལར་དུར་ཁྲོད་མྱུལ་བའི་རྣལ་འབྱོར་དང༌།།ཤིང་དྲུང་གནས་པའི་ཀུ་སཱ་ལི།།ཡོངས་སུ་མ་གྲགས་འགའ་ཡོད་སྟེ།།རྫོགས་རིམ་ཁ་འཐོར་མང་དུ་ཞུས།།ངོ་མཚར་ཅན་གྱི་སྒྲུབ་ཐབས་དང༌།།ཕྲན་ཚེགས་ཀྱི་གདམས་པ་རྩིས་ལས་འདས།།ལམ་བལ་པོའི་ཐིལ་དུ་ཕྱིན་ཙ་ན།།ང་ལྷོ་བྲག་མར་པ་ལོ་ཙཱ་དང༌།།ཁ་རག་གཉོས་ཀྱི་ལོ་ཙཱ་གཉིས།།ལོ་ཙཱ་གང་མཁས་གང་མཁས་ཟེར།།གདམས་ངག་གང་ཆེ་གང་ཆེ་ཟེར།།བལ་བོད་མཚམས་སུ་ཐོན་ཙ་ན།།ནོར་ཟང་ཟིང་གི་སྐུ་བསོད་ཁོང་ལ་སྐྱེས།།ཡུལ་ལ་སྟོད་ཚོ་བཞིར་ཕྱིན་ཙ་ན།།སྒྲ་བསྒྱུར་གྱི་གྲགས་པ་མཉམ་པོར་ཐོབ།།བོད་དབུས་གཙང་གི་མཐིལ་དུ་ཕྱིན་ཙ་ན།།གདམས་ངག་གི་སྙན་པ་ཁོ་བོས་ཐོབ།།བླ་མ་གྲུབ་ཐོབ་དང་མཇལ་ལགས་པས།།གདམས་ངག་ལ་མི་ཆེའི་དོགས་མ་མཆིས།།ཚིག་ཐ་སྙད་ལ་བྱང་ཆུབ་མི་རེ་བས།།གཞུང་བཤད་པ་ཀུན་ཇི་ལྟར་དགྱེས་དགྱེས་མཛོད།།

ཅེས་གསུངས་པས། ཇོ་བོ་ཡང་དད་པར་གྱུར་ཞིང་ཡུལ་མི་རྣམས་ཀྱང་དད་པར་གྱུར་ཏོ།།དེའི་ཚེ་གསང་བ་འདུས་པའི་ངོ་བོ་སློབ་དཔོན་འཇམ་དཔལ་བཤེས་གཉེན་བོད་ཡུལ་གྱི་སྐྱེ་བོའི་ངོར་མི་ལ་ཐོས་པ་དགའར་གྲགས་སྟེ། ཡུམ་གྱི་བཀའ་བསྒྲུབས་ནས་བླ་མའི་མཚན་གསན་པ་ཙམ་གྱིས་བ་སྤུ་གཡོས་ཅིང་དྲུང་དུ་བསྙགས་པ་ན། བུད་མེད་དུ་མས་ཤེལ་གྱི་རྡོ་རྗེ་དྲི་མས་ཅུང་ཟད་གོས་པ་ཞིག་ཁྱེར་སྟེ། རྗེ་བཙུན་ན་རོ་པའི་ཞལ་ནས་འདི་ཁྲུས་ལ་རྒྱལ་མཚན་གྱི་རྩེར་ཐོགས་གསུང་ཟེར་སྟེ། དེ་ལྟར་བྱས་པས་ཛམ་གླིང་འོད་ཀྱིས་ཁྱབ་པ་བརྨིས་པས་གསུ་བ་ལ་ཕྲུ་སློག་པའི་ཚུལ་དུ་བྱོན། བཀའ་སྒྲུབ་པའི་ཐོག་མ་ཕྲུའི་ལྷག་སློག་དུ་བཅུག །ཆང་བན་ས་ལ་བསྐུངས་སྟེ་དབུ་ཞྭ་བཀབ། ཕྲུ་སློག་པ་ལྟར་མཛད། ཆང་གནང་བ་ལྷག་མེད་གསོལ་བས་གདམས་ངག་ཚང་བའི་རྟེན་འབྲེལ་འགྲིག །ཆང་བན་གྱི་ཤུལ་དུ་ཆུ་མིག་བྱུང༌། ཞིང་དེ་ལ་མཐུན་རྐྱེན་དུ་གྲགས། མཐུ་སེར་གྱི་སྡིག་པ་སྦྱོང་བ་དང༌། ཕྲིན་ལས་བཞི་འགྲུབ་པའི་ཕྱིར། ཕྱོགས་བཞིར་ཞི་རྒྱས་དབང་དྲག་གི་མཁར་བཞི། བརྩིགས་ཅིང་བཤིག །མཐར་ཟུར་བཞི་ལོགས་བརྒྱད། རྩེ་མོ་རིན་པོ་ཆེ་འབར་བ་ལྟ་བུ་བརྩིགས། རྗེས་སུ་བཟུང་ནས་མནལ་ལྟས་ལས་རྡོ་རྗེ་རྒྱལ་མཚན་དུ་བཏགས་སྟེ་སྒོམ་དུ་བཅུག་གོ།དེའི་ཚེ་རྣལ་འབྱོར་བླ་མེད་མ་རྒྱུད་ཀྱིས་ལམ་བགྲོད་པའི་ཕྱིར། ཇོ་མོ་བདག་མེད་མ་དང༌། ཕྱག་ཐུང་མ་གཉིས་ཁབ་ཏུ་བཞེས་སྟེ་རིགས་ཀྱི་སྲས་ཀྱང་བསྐྲུན་པའི་ཚུལ་དུ་སྣང་ངོ༌།།དེ་ཡང་ཇོ་མོ་བདག་མེད་མ་ལ་སྲས་མདོ་སྡེ་ཐོག་མར་འཁྲུངས་ཚེ། པེའུ་ཤཱཀ་རྒྱལ་ལ་སོགས་ཀྱིས་སྲས་མོ་ཞིག་གདའ་བྱས་པས། ངས་གླུ་ཞིག་བྱའོ་གསུང༌། སྲིད་པ་ལྟེ་བསྒྱུར་གྱི་གདམས་ངག་ཤེས།།རྩ་མོ་རྒྱུད་འགེགས་པའི་གདམས་ངག་ཡོད།།རྩ་མོ་རྩ་བཀག་ནས་ཕོ་རྩ་གློད།།སྲས་བུ་མོར་སྐྱེ་བ་ཅང་སྲིད་ཏམ། །ཞེས་གསུངས། ཡང་སྲས་བོར་གདའ་སྟེ་ལྐུགས་པ་གཅིག་ཡོང་བ་འདྲ་ཞུས་པས།ཁམས་དཀར་དམར་གཉིས་ལ་རང་དབང་ཐོབ།།དངས་རྙིགས་འབྱེད་པའི་མན་ངག་ཤེས།།ཁམས་རྙིགས་མ་བཀག་ནས་དངས་མ་གློད།།སྲས་ལྐུགས་པར་སྐྱེ་བ་ཅང་སྲིད་ཏམ།།ཞེས་གསུངས་པར་གྲགས་སོ།།(གཉིས་པ་རྒྱ་གར་ལ་བྱོན་ནས་བླ་མ་རྣམས་དང་ མཇལ་ཏེ་ཆོས་ཞུས་ཚུལ་ནི།)

དེ་ནས་རྒྱ་གར་དུ་འབྱོན་པར་དགོངས་སྟེ་གསེར་སྲང་བརྒྱད་ཅུ་ཙམ་བསྣམས་ནས་འཁོར་མ་ཁྲིད་པར་བྱོན། བལ་པོ་སྐུ་མཆེད་དང་མཇལ། གསེར་གྱིས་མཉེས་པར་བྱས། རྒྱ་གར་དུ་ཕེབས་སྟེ་ན་རོ་མཻ་ཏྲྀས་གཙོ་མཛད་བླ་མ་ཐམས་ཅད་ལ་བཀའ་དྲིན་གྱི་གཏང་རག་ཕུལ། རྒྱུད་མན་ངག་སྔར་མ་གསན་པ་རྣམས་གསན་ཞིང༌། གསན་པ་རྣམས་དོགས་དཔྱོད་མཛད། དཔེ་དགོས་པ་རྣམས་བྲིས། དེ་ནས་རྗེ་མར་པ་རྒྱ་གར་ཤར་ཕྱོགས་སུ་བྱོན་ཙ་ན། ར་ལྔའི་ཚོང་འདུས་ཀྱི་གྲོང་ཁྱེར་གྱི་སྲང་དུ་བྱོན་པའི་དུས་སུ། རྣལ་འབྱོར་མ་རྒྱན་ཅན་གཉིས། རྒྱན་མེད་གཅིག་དང་གསུམ་གྱིས་གར་མང་པོ་བྱས་སྟེ། རྣམ་པའི་བྱེ་བྲག་བཞིན་མི་འདྲ་བའི་རྣམ་འགྱུར་མང་དུ་བྱས་པའི་ཚེ། རྒྱན་མེད་དེ་ལ་དཔྲལ་བའི་དབུས་ན་ཡང་སྤྱན་གཅིག་འདུག་པས་སྤྱན་གསུམ་པར་མཐོང་ངོ༌།།དེ་དག་གིས་གར་བྱས་པ་ལ་བརྟེན་ནས་ཏིང་ངེ་འཛིན་ཁྱད་པར་ཅན་སྐྱེས་སྟེ། ཌཱ་ཀི་མར་མཁྱེན་ནས། དེ་དག་ལ་འབྲས་སྙིམ་པ་གསུམ་ཡང་ཕུལ་ནས་ཡིད་ཀྱིས་མོས་གུས་བྱས་ནས་ཁྱེད་ཡེ་ཤེས་ཀྱི་ཌཱ་ཀི་མ་ཡིན་ན་བདག་རྗེས་སུ་ཟུང་ཞིག་བྱ་བའི་གསོལ་བ་ཡིད་ཀྱིས་བཏབ་པས། དབུས་ཀྱི་དཀར་མོ་དེས་སྐུའི་སྤྲོས་པ་གཅོད་པ་རྡོ་རྗེའི་གླུ་གསུངས། འདིའི་མ་ཕྱི་མ་ཚང་ཕྱིས་རྙེད་ན་བཞུག། གཡས་ཀྱི་དམར་མོ་དེས་གསུངས་པ་ནི། རྟོག་གེའི་བློ་ཡིས་བརྗོད་པས་དཔག་པར་དཀའ།།ཚིག་ཚོགས་གྲས་བརྙན་བྲག་ཆས་བཟུང་དུ་མེད།།ཐོས་བསམ་སྤྲོས་པའི་མཚན་མས་གཡེངས་པ་རྣམས།།རི་དྭགས་སྨི་སྒྱུ་སྙག་པ་ཉིད་དང་མཚུངས།།སྒྲ་བློའི་ཕྱིར་འབྲངས་ལན་ཚྭའི་ཆུ་འཐུངས་འདྲ།།བརྗོད་པས་མི་གོ་བསྟན་པས་མི་གོ་ཞིང༌།།བསམས་ཀྱང་མངོན་སུམ་ཉམས་མྱོང་འབྱུང་མི་འགྱུར།།འདི་ནི་བླ་མེད་དོན་དམ་ལམ་ཞུགས་པ།།སངས་རྒྱས་འདྲ་བའི་བླ་མ་དམ་པ་ཡི།།ཞབས་ཐིལ་སྤྱི་བོར་བླངས་སྟེ་བཏུད་གྱུར་ན།།དཔལ་ལྡན་བླ་མའི་བཀའ་བཞིན་ཉམས་བླངས་ཚེ།།ན་མཁའ་སྤྲིན་བྲལ་རབ་ཏུ་དངས་པ་ལྟར།།རྟོག་པའི་རླུང་གིས་མི་སྐྱོད་རང་དངས་པ།།པདྨའི་ཚོགས་ལ་ཉི་མ་ཤར་བ་བཞིན།།མུན་ཚོགས་རབ་དེངས་བློ་ཡིས་ཁ་ཕྱེ་ནས།།ཟབ་དང་རྒྱ་ཆེ་གཉིས་སུ་མེད་པའི་སེམས།།སྣང་སེམས་དངོས་པོའི་ཚོགས་ཀྱིས་རང་སྟོང་པ།།ཐོས་བསམ་སྒོམ་པའི་ཤེས་རབ་ལས་འདས་ནས།།གསང་བའི་ཤེས་རབ་ཡེ་ཤེས་རྒྱ་མཚོ་ལས།།ཉམས་མྱོང་དྲོད་རྟགས་རྦ་རླབས་རྩོལ་བྲལ་བ།།སྙིང་པོའི་དོན་ལྡན་འོད་གསལ་བླ་ན་མེད།།མ་བཅོས་སེམས་ཀྱི་གནས་ལུགས་ལྷན་ཅིག་སྐྱེས།།བདེན་པས་སྟོང་པ་སངས་རྒྱས་ཀུན་གྱི་ལམ།།གསང་ཆེན་བདེ་བའི་ནོར་བུ་འདི་རྙེད་ཚེ།།གཞན་དོན་དྲི་མ་བསལ་ཕྱིར་འབད་སྟེ་སྒོམ།།དེ་ཉིད་དམིགས་མེད་ཏིང་འཛིན་སྒོམ་རང་བཞིན།།སྒོམ་དུ་མེད་པ་ཕྱག་རྒྱ་ཆེ་ལ་ལྟོས།།

ཅེས་གསུང་གི་སྤྲོས་པ་གཅོད་པ་རྡོ་རྗེའི་གླུ་ཆོས་ཉི་ཤུ་པ་གསུངས་སོ། །དེ་ནས་གཡོན་ཕྱོགས་ཀྱི་ཌཱ་ཀི་མ་སྐུ་མདོག་ནག་མོ་དེས་ཚིགས་སུ་བཅད་སྟེ་གསུངས་པ་ནི། ང་ནི་དུས་གསུམ་སངས་རྒྱས་ཀུན་གྱི་ཐུགས།།སྤྲོས་བྲལ་མི་འགག་རྣམ་པར་དག་པའི་སེམས།།གཟུགས་མེད་ཁམས་ཀྱི་སེམས་ཅན་ཐམས་ཅད་ཀྱི།།ཡིད་ནི་ང་ཡི་རང་བཞིན་ལྷན་ཅིག་སྐྱེས།།ཙིཏྲ་ཏ་བཛྲ་ཌཱ་ཀི་ཛོ་གི་ནི།།བྱང་ཆུབ་སེམས་ཀྱིས་གདུལ་བྱའི་དོན་རྣམས་བྱེད།།ལུས་དེའི་རང་བཞིན་མཁའ་ལ་སྤྱོད་པ་སྟེ།།ཨེ་མ་རང་བྱུང་གདོད་ནས་ལྷུན་གྱིས་གྲུབ།།དེ་བཞིན་གཤེགས་པའི་སྙིང་པོ་བདག་གིས་བརྙེད།།ཕྱོགས་བཅུའི་སངས་རྒྱས་ཀུན་གྱིས་བགྲོད་པའི་གནས།།རྡོ་རྗེའི་ལུས་འདི་ལ་ནི་འདི་ལྟར་གནས།།རིན་ཆེན་ལྗོན་ཤིང་དཔག་བསམ་ཤིང་ཆེན་ལ།།བརྟེན་ནས་གྲོང་ཁྱེར་ཆེན་པོ་བཞི་དག་དང༌།།དུར་ཁྲོད་ཆུ་བོའི་ངོགས་དང་ནགས་འདབ་དང༌།།ཆུ་ཀླུང་རྫིང་བུ་བྱ་ཚོགས་གནས་པ་སྟེ།།གསང་བ་ཐབས་དང་ཤེས་རབ་གྲོང་གཉིས་ལ།།གཡོ་བའི་ཚེ་ན་དོན་དམ་ཀུན་རྫོབ་སྟེ།།སྐྱེ་འགག་གནས་ལས་གྲོལ་བའི་གནས་ཉིད་སྟེ།།ལྷུན་གྲུབ་གནས་ཆེན་བཞི་ནི་མི་ཕྱེད་པའོ།།དབང་པོ་དང་ནི་ཡུལ་ནི་བཅུ་རྣམས་ལས།།ཁྲི་ཕྲག་གཉིས་དང་སྟོང་ཕྲག་གཅིག་དང་ནི།།བརྒྱ་ཕྲག་དྲུག་དང་སྲོག་རྩོལ་ཉི་ཟླ་ལས།།རེ་རེ་བཞི་ལྡན་ཕྱེད་ཕྱེད་ཉི་ཤུར་ལྡན།།བརྒྱ་ཕྲག་དྲུག་དང་བདུན་ཅུ་རྩ་ལྔ་ལས།།དྷཱུ་ཏིའི་དབུས་སུ་བྱུང་སྟེ་ལྟེ་བ་དང༌།།གསང་བ་སྙིང་ག་མགྲིན་པའི་གནས་རྣམས་ལས།།ཡང་དག་རྒྱུ་ཞིང་སླར་ཡང་གནས་དེར་ཐིམ།།རླུང་རྣམས་ལྡོག་པས་རྩ་བའི་གནས་སུ་ཐིམ།།རྩོལ་བས་བསྐྱེད་དང་མ་སྐྱེད་གནས་རྣམས་ལས།།དཀར་དང་དམར་དང་སྔོ་བའི་བྱེ་བྲག་ལས།།བདེ་བ་འཕེལ་བ་ཟླ་གནས་གོང་དུ་དཔེལ།།ཟག་བཅས་བདེ་བ་འཛིན་པ་ལས་འདས་སྟེ།།ཟག་མེད་བདེ་མེད་བདེ་བའི་རང་བཞིན་ལས།།ཐབས་དང་ཤེས་རབ་གཉིས་མེད་བཅུ་དྲུག་ལས།།དཀར་ཕྱོགས་མྱ་ངན་མཐའ་དང་ནག་པོ་ཡི།།ཕྱོགས་རྣམས་སྲིད་པའི་མཐའ་ལས་རྣམ་གྲོལ་ཞིང༌།།ཕྱེད་ཐིམ་བཅོ་ལྔ་བྱང་ཆུབ་སེམས་འདི་ནི།།གཉིས་གཉིས་ཐིམ་ཞིང་མི་འགྱུར་བཅུ་པོ་རྣམས།།རྩ་ཡི་འཁོར་ལོར་བདེ་བའི་ལམ་རྫོགས་སྟེ།།གསང་བ་བླ་ན་མེད་པའི་ལམ་རྫོགས་པའོ།།རྩ་རླུང་བྱང་ཆུབ་སེམས་ཀྱི་རང་བཞིན་ལས།།གཉུག་མ་གཉིས་སུ་མེད་པའི་ཡེ་ཤེས་སྟེ།།བདེ་གསལ་མི་རྟོག་གནས་པ་མེད་པ་ཉིད།།གཉིས་མེད་དེ་བཞིན་ཉིད་ཀྱི་རྣམ་པ་ལས།།རིམ་པས་བསྒོམས་པས་ས་རྣམས་བགྲོད་འགྱུར་སྟེ།།ཟུང་འཇུག་རྒྱལ་བའི་ཡེ་ཤེས་ལམ་མཐར་ཕྱིན།།བླ་མེད་ཐེག་པ་སངས་རྒྱས་ཀུན་གྱི་ལམ།།འབྲས་བུའི་རྡོ་རྗེའི་ཐེག་པ་མཐར་ཐུག་པའོ།།

ཞེས་ཐུགས་ཀྱི་སྤྲོས་པ་གཅོད་པའི་རྡོ་རྗེའི་གླུ་ཆོས་བཅོ་ལྔ་པ་གསུངས་སོ། །དེ་ལྟར་ཌཱ་ཀི་མ་གསུམ་པོ་དེས་སྤྲོས་པ་གཅོད་པའི་ཆོས་གསུམ་གསུངས་སྟེ། དེ་དག་གི་དོན་ཇི་ལྟ་བར་ཐུགས་སུ་ཆུད་ནས། གསང་བ་བླ་ན་མེད་པའི་ཆོས་ལ་ངེས་པ་བསྟན་པ་རྣལ་འབྱོར་པ་རྣམས་ཀྱི་དྲི་མ་སེལ་བ་རྡོ་རྗེའི་གླུ་འདི་ལྷ་མོ་གསུམ་པོས་མགྲིན་གཅིག་ཏུ་གསུངས་སོ།། ཀྱེ་ཀྱེ་རྣལ་འབྱོར་དབང་ཕྱུག་རྣམས།།བླ་མེད་ཐེག་པར་རབ་ཞུགས་ནས།།ཚེ་གཅིག་སངས་རྒྱས་ཐོབ་བྱེད་པ།།མཚན་ལྡན་རྡོ་རྗེ་འཆང་ཆེན་གྱི།།སྤྲུལ་པ་སངས་རྒྱས་མཛད་པ་བྱེད།།མཉམ་མེད་བླ་མ་བསྟེན་པར་བྱ།།མཎྜལ་མེ་ཏོག་བཅས་ཕུལ་ནས།།ལུས་ངག་ཡིད་གསུམ་གུས་པ་ཡིས།།སྒོ་གསུམ་བླ་མའི་ཕྱོགས་སུ་བཏང༌།།བརྩོན་འགྲུས་ཅན་གྱིས་གསོལ་བཏབ་པས།།བླ་མའི་དྲིན་གྱིས་རང་སེམས་ཀྱི།།ཡེ་ཤེས་སྐད་ཅིག་ཉིད་ལ་ཐོབ།།བསྒོམ་པར་བྱ་བ་སྒོམ་པ་མིན།།རྩེ་གཅིག་སེམས་ཀྱི་ཏིང་འཛིན་ལས།།མ་ཡེངས་བརྩོན་པས་བསྒྲུབ་པར་བྱ།།དང་པོར་སྣང་བ་སེམས་སུ་རྟོགས།།གཉིས་པ་སེམས་ཉིད་སྟོང་པར་རྟོགས།།གསུམ་པ་སྣང་སེམས་གཉིས་མེད་རྟོགས།།བཞི་པ་ལྷུན་གྱིས་གྲུབ་པར་ཤར།།རང་བྱུང་རང་ཞི་མི་རྟོག་པ།།རྣམ་རྟོག་ཆུ་ཡི་རྦ་རླབས་བཞིན།།ངང་ལས་བྱུང་ཞིང་དེ་རུ་ཐིམ།།འབད་རྩོལ་རྣམ་པར་བྲལ་བ་ཡི།།ཆོས་ཉིད་བདེ་ཆེན་ལྷུན་གྲུབ་ཀྱི།།འཁོར་དང་མྱ་ངན་འདས་པའི་ཆོས།།དང་པོ་སྤྲོས་དང་བྲལ་བར་རྟོགས།།དེ་ནས་ཆོས་རྣམས་ཐམས་ཅད་ཀུན།།ལན་ཚྭ་ཆུ་ལ་ཐིམ་པ་འམ།།ཆུ་བྲན་སྣ་ཚོགས་ཐ་དད་ཀྱང༌།།རྒྱ་མཚོ་ཆེན་པོར་རོ་གཅིག་བཞིན།།དེ་བཞིན་གཤེགས་པའི་དགོངས་པ་མཆོག།དུ་མ་རོ་གཅིག་འཆར་བར་འགྱུར།།ཨེ་མ་ཧོ། མ་སྐྱེས་ཆོས་རྣམས་རང་བཞིན་ཀུན་དུུ་སྟོང༌།།རང་བཞིན་མི་འགག་རོལ་པ་ཆེན་པོའི་ཀློང༌།།གདོད་ནས་རྣམ་དག་དྲི་མེད་ཆོས་ཀྱི་དབྱིངས།།སྒོམ་མེད་སྒོམ་པའི་མཚན་མས་སྟོང་པའོ།། ཞེས་གསུངས་སྟེ། ལམ་རྩོལ་སྒྲུབ་དང་བྲལ་བ་རྡོ་རྗེའི་གླུར་གསུངས་སྟེ།

དུས་དེར་གསང་བའི་རྡོ་རྗེ་སྒྲོན་མ་ཞེས་བྱ་བའི་ཏིང་ངེ་འཛིན་མངོན་དུ་གྱུར་ནས་ཟག་པ་མེད་པའི་བདེ་བ་བླ་ན་མེད་པས་རྒྱུད་གང་བར་གྱུར་ཏོ། །དེ་ནས་རྣལ་འབྱོར་མ་གསུམ་པོ་དེ་དག་ན་མཁའ་ལ་འཇའ་ཡལ་བ་བཞིན་དུ་མི་སྣང་བར་གྱུར་ཏོ། །དེ་ནས་འདུག་ས་དེ་ཉིད་ཏུ་ཉིན་ཞག་གསུམ་སོང་ནས་འདུག་སྟེ་སླར་གྲོང་ཁྱེར་དུ་བྱོན་ནས་བརྗེད་ཀྱིས་དོགས་ནས་ཏ་ལའི་ལོ་མ་ལ་ཡི་གེར་བཀོད་པའོ།།དེ་ནས་ར་ལྔའི་གྲོང་ཁྱེར་གྱི་དབུས་ན་སློབ་དཔོན་ནག་པོ་ལྭ་བ་པའི་སྐུ་ལུས་ཀྱི་ལྤགས་པ་ལ་བདེ་མཆོག་ལྷ་དྲུག་ཅུ་རྩ་གཉིས་ཀྱི་སྐུ་རྩ་རིས་སུ་བཞུགས་པ་ཡོད་པ་དེ་བྷི་མ་ལ་ཨ་ནན་ཏ་ཅེས་བྱ་བའི་ལྷ་ཁང་ཅིག་ན་བཞུགས་སོ། །དེ་ལ་ཚེས་བཅུའི་ནུབ་མོ་ཌཱ་ཀི་མ་མང་པོ་འདུས་ནས་ཚོགས་འཁོར་བྱེད་སྟེ། རྣལ་འབྱོར་པ་སེམས་ལ་དབང་ཐོབ་པ་མ་གཏོགས་གཞན་གྱིས་མི་བགྲོད་པ་ཡོད་པ་དེར་བྱོན་ནས། དེ་ཡི་ནུབ་མོ་རྣལ་འབྱོར་པ་བརྟུལ་ཞུགས་སྤྱོད་པ་ནག་པོ་པ་དང༌། སློབ་དཔོན་ཨ་ཝ་དྷཱུ་ཏི་པ་དང༌། ཤཱནྟི་པ་ལ་སོགས་པ་རྣལ་འབྱོར་པ་ཉི་ཤུ་རྩ་ལྔ། རྣལ་འབྱོར་མ་ཙུན་དྷ་མ་དང༌། ཨ་མི་ལ་བྷད་དྲ་མ་དང༌། རྣལ་འབྱོར་མ་གང་གྷ་ལ་སོགས་པ་སུམ་ཅུ་སོ་བདུན་གྱིས་དཔལ་འཁོར་ལོ་སྡོམ་པའི་ལུགས་ཀྱི་ཚོགས་འཁོར་བྱས་སྟེ། རྣལ་འབྱོར་མ་བདེ་མས་རྗེ་བཙུན་ཉིད་ལ་ཡང་བདེ་བ་སྐུ་ཉམས་སུ་བསྟར་སྟེ་ཡེ་ཤེས་ཀྱི་ཉམས་བསྐྱེད་དོ། །ལྷ་ཁང་དེའི་ཐ་མ་ནི། ནུབ་མོ་བཞིན་ཅེ་ཅང་ལ་སོགས་པ་མང་པོ་འཐིབས་པས་འགྲོ་བ་གཞན་གྱིས་རྒྱུ་དབང་མེད་ཏོ།། དེ་ནས་ནམ་ནངས་པའི་ཚེ་མར་མེ་ཡང་སླར་ཆེར་གསལ། ཁང་བཟང་འོད་ཀྱིས་གང༌། ག་བུར་དང་ཙནྡན་གྱི་དྲི་བཟང་པོ་ཡང་བྱུང༌། ས་ཡང་ཅུང་ཟད་གཡོས་པའི་ཚེ་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མས་ན་མཁའ་གང་བར་གཟིགས་སྟེ། དེ་དག་གིས་མགྲིན་གཅིག་ཏུ་རྡོ་རྗེའི་ཚིག་འདི་གསུངས་སོ། །ཧ་ཧ་ཧོ་ཧི། སཾ་བྷ་ར་དྷ་ན་ལ་བ་དཾ། ར་བྷི་ཧ་ས་པྲ་བ་བ་རི།

ཛུ་ཀ་ན་ཐ་ཨ་ཐ་ཙ། ནི་ར་མ་ཙཀྲ་རང་ན་བྷ་ཤཾ། ཞེས་བྱུང་སྟེ་བརྡའི་ཚིག་གོ། ཐོག་མཐའ་དབུས་ཀྱི་སྤྲོས་པ་ལས་འདས་པ།།དུག་གསུམ་སྒྱུ་མ་ན་མཁའི་ངང་དུ་ཐིམ།།གླང་པོ་སེང་གེ་རིན་ཆེན་ནོར་བུ་རྣམས།།མི་ཕྱེད་རྡོ་རྗེ་གསང་བའི་གནས་སུ་སྦོས།། ཅེས་གསུངས་སྟེ། ཐམས་ཅད་ཤིན་ཏུ་ངོ་མཚར་བར་གྱུར་ནས་ཏིང་ངེ་འཛིན་སྐྱེས་སོ། །དེ་ནས་སོ་སོའི་གནས་སུ་སོང་ངོ༌། །དེ་ནས་སླར་རྒྱ་གར་དབུས་སུ་འོངས་ནས་དཔལ་ལྡན་ཡེ་ཤེས་སྙིང་པོའི་དྲུང་དུ་འོངས་སོ། །འདི་ནི་རྗེ་མར་པས་རྒྱ་གར་ལ་ལན་གསུམ་བྱོན་པའི་བར་པའི་རེས་ལ་གསུངས་སོ། །ཌཱ་ཀི་མ་གསུམ་གྱི་སྤྲོས་པ་གཅོད་པའི་གདམས་པ་ཞེས་བྱ་བ་དཔལ་ནཱ་ལེནྡར་བསྒྱུར་ཅིང་གཏན་ལ་ཕབ་ནས་གདན་དྲངས་སྟེ་མར་པ་མགོ་ཡགས་ལ་གནང་བའོ།།དེ་ནས་ལམ་དུ་ནཱ་ལེནྡར་སྣ་ལེན་གྱི་ཚོགས་གྲལ་དུ་ན་རོ་པས་བསྡུས་པའི་མཆེད་གྲོགས་ཁ་ཆེའི་པཎྜི་ཏ་ཤྲཱི་བྷ་དྲས། ན་རོ་མཻ་ཏྲྀ་དགོངས་པ་གང་ཟབ་པར་འདུག་དྲིས་པ་ལ་མཻ་ཏྲྀ་པའི་དགོངས་བཞེད་མགུར་དུ་བཞེངས་པ། གསན་དང་སྙིང་གྲོགས་དཔལ་བཟང་པོ།།ང་མར་པ་བྱ་བའི་བནྡྷེ་ལ།།ན་རོ་མཻ་ཏྲྀའི་དགོངས་པ་གཉིས།།གང་ཟབ་གསུང་བས་དབྱངས་འདི་ལེན།།སེང་གེ་ལྟ་བུའི་ན་རོ་པ།།ཀུན་གྱི་ནང་ནས་རིན་པོ་ཆེ།།དགོས་འདོད་ཐམས་ཅད་སྐོང་མཛད་པའི།།དགོངས་པ་ཉིད་ཀྱི་ཐུགས་ལ་མངའ།།རྗེ་དྷརྨ་དྷ་རས་ཐུགས་རྗེས་བཟུང༌།།པཎ་ཆེན་དེ་ཡི་ཞབས་པད་ནི།།དེང་སང་བདག་གི་གཙུག་གི་རྒྱན།།ཁོང་གི་དགོངས་པ་འདི་ལྟར་གདའ།།སྙན་ལྷན་ནེ་གསན་ལ་ཐུགས་གཏད་འཚལ།།ཆོས་སྐུའི་མཁའ་ལ་ཡེ་ཤེས་སྤྲིན་ཕུང་འཁྲིགས།།ཆར་རྒྱུན་སྤྲུལ་བས་འགྲོ་བ་ཡོངས་ལ་ཁྱབ།།རྒྱུད་ལ་མ་ཆད་སྐྱེས་བུ་བླ་མ་མཆོག།དེ་ལ་སྒོ་གསུམ་གུས་པས་ཕྱག་འཚལ་ལོ།།ཆོས་སྐུ་ན་མཁའ་ལྟ་བུ་དེ།།སངས་རྒྱས་རྡོ་རྗེ་འཆང་ཆེན་ཡིན།།ཡེ་ཤེས་སྤྲིན་ཕུང་འཁྲིགས་པ་དེ།།བྱང་ཆུབ་སེམས་དཔའ་རྣམ་གཉིས་ཡིན།།ཕྲིན་ལས་བདུད་རྩིའི་ཆར་འབབ་པ།།རྗེ་བཙུན་བྲམ་ཟེ་ས་ར་ཧ།།སྤྲུལ་པས་འགྲོ་དོན་མཛད་པ་དེ།།རི་ཁྲོད་དབང་ཕྱུག་ཤ་ཝ་ར།།དེ་ཡི་བརྒྱུད་པ་མ་ཆད་པ།།མངའ་བདག་རྒྱལ་སྲས་མཻ་ཏྲྀ་ལགས།།དམ་པ་དེ་ལས་དྲིན་ཐོབ་པ།།གོ་ལུགས་དགོངས་པ་འདི་ལྟར་གདའ།།འགྱུར་མེད་རིག་པ་རང་གསལ་འདི།།ཆོས་སྐུ་སྐྱེ་བ་མེད་པར་བཞེད།།རང་བྱུང་ཡེ་ཤེས་འགག་མེད་ནི།།སྣ་ཚོགས་སྤྲུལ་པའི་སྐུ་རུ་བཞེད།།དེ་གཉིས་ཟུང་འཇུག་ལྷན་སྐྱེས་དེ།།ལོངས་སྤྱོད་རྫོགས་པའི་སྐུ་རུ་བཞེད།།དེ་གསུམ་གཞི་རྩ་མ་གྲུབ་པ།།ངོ་བོ་ཉིད་ཀྱི་སྐུ་རུ་བཞེད།།དེ་དག་ཟག་པ་མེད་པ་དེ།།བདེ་བ་ཆེན་པོའི་སྐུ་རུ་བཞེད།།དོན་གྱི་སྐུ་ལྔ་དེ་ལྟར་ལགས།།དེ་ཐུགས་ལ་བདེ་འམ་སྙིང་གི་གྲོགས།

།ཅེས་གསུངས། ཡང་ལྟ་སྒོམ་སྤྱོད་འབྲས་ཇི་ལྟར་བཞེད་ཀྱི་ལན་དུ། ཐུགས་གཞན་དུ་མ་གོལ་གསན་པར་ཞུ།།ཚིག་གི་སྡེབ་སྦྱོར་མི་མཁས་ཀྱང༌།།དོན་གྱི་གདམས་ངག་གོ་ལུགས་འདི།།སྙན་ཆུང་དགྱིད་པས་འཇལ་བར་མཛོད།།སྲིད་གསུམ་ཡེ་ནས་རྣམ་པར་དག།དོན་དམ་ཡེ་ནས་གོ་རྒྱུ་མེད།།མེད་པ་མ་ཡིན་རྒྱུན་ཆད་མེད།།འཕོ་འགྱུར་མེད་པ་ལྟ་བར་བཞེད།།གཉུག་མའི་ངོ་བོ་ངང་གིས་གསལ།།ཟག་མེད་བསམ་གཏན་རྒྱུན་ཆད་མེད།།མེད་པ་མ་ཡིན་འདུ་འབྲལ་མེད།།ཞེན་ཆགས་མེད་པ་སྒོམ་པར་བཞེད།།སྣ་ཚོགས་རྟེན་འབྲེལ་ཤུགས་འབྱུང་ལ།།སྒྱུ་མའི་རོལ་པ་འགག་པ་མེད།།མེད་པ་མ་ཡིན་དངོས་པོ་ལ།།བློ་བུར་ངེས་མེད་སྤྱོད་པར་བཞེད།།སེམས་རྒྱུད་བྱང་ཆུབ་སྙིང་པོར་གསལ།།སྐུ་གསུམ་སངས་རྒྱས་ཐོབ་བྱར་མེད།།མེད་པ་མ་ཡིན་རེ་དོགས་བྲལ།།གཞི་མེད་རྩ་བྲལ་འབྲས་བུར་བཞེད། །ཅེས་གསུངས། ཡང་གདམས་ངག་ཅིག་ཆར་དུ་འདེབས་སམ། རིམ་གྱིས་འདེབས་ཀྱི་ལན་དུ། ཁྱེད་ཅག་མཆེད་གྲོགས་གོང་མ་རྣམས།།ངེད་ཀྱི་རྗེ་བཙུན་མཻ་ཏྲྀ་པ།།སྤྱན་རས་གཟིགས་ཀྱིས་ལུང་བསྟན་པའི།།འགྲོ་མགོན་ཀླུ་སྒྲུབ་ཐུགས་ཀྱི་སྲས།།ཤ་ཝ་ར་པའི་ཞབས་ལ་གཏུགས།།སུམ་ལྡན་ཚང་བར་རྗེས་གནང་མཛད།།གསང་མཚན་གཉིས་མེད་རྡོ་རྗེར་བཏགས།།ཁོང་རྒྱུད་སྡེ་ཀུན་གྱི་ལྡེ་མིག་འཛིན།།གསང་སྔགས་ཐབས་ལམ་མངོན་དུ་གྱུར།།ཆོས་ཀྱི་རྒྱལ་མཚན་ཆོས་ཀྱི་མཛོད།།ཆོས་ཀྱི་སེང་གེ་ཆོས་ཀྱི་རྒྱལ།།སྒྲ་དང་དབུ་ཚད་མཐའ་དག་མཁྱེན།།པཎྜི་ཏ་ཡིས་དངོས་གྲུབ་བརྙེས།།དངོས་པོའི་གནས་ལུགས་དྲི་མེད་མཁྱེན།།རྒྱལ་སྲིད་རྩྭ་བཞིན་དོར་བྱས་ནས།།ཚེ་གཅིག་མཆོག་གི་གོ་འཕང་ཐོབ།།རྗེ་བཙུན་མཁའ་འགྲོས་ཞལ་བསྟན་ཞིང༌།།ཐུན་མོང་བསྒྲུབས་པས་ཐམས་ཅད་ཐོབ།།དེ་ལྟར་ཡོན་ཏན་དཔག་མེད་བརྙེས།།ཕ་ཁོང་གི་དགོངས་པ་འདི་ལྟར་གདའ། རིམ་པར་སྐྱེས་པའི་གང་ཟག་ལ།།སྲོག་རྩོལ་གཏུམ་མོའི་གདམས་ངག་དང༌།།ཞེན་མེད་སྒྱུ་ལུས་ཀྱི་གདམས་ངག་དང༌།།མུན་སེལ་འོད་གསལ་གྱི་ངོ་སྤྲོད་དང༌།།སྲིད་པ་ལོངས་སྐུའི་ངོ་སྤྲོད་དང༌།།སྐྱེ་བ་སྤྲུལ་སྐུའི་ངོ་སྤྲོད་སོགས།།ཐབས་མཆོག་གཞི་ལམ་འབྲས་བུས་འཁྲིད།།གཅིག་ཆར་བ་ཡི་གང་ཟག་ལ།།ཕྱག་ཆེན་ཅེར་མཐོང་ངོ་སྤྲོད་མཛད།།ཕ་ཁོང་མཐོང་སྒོ་གསུམ་དད་པ་སྐྱེས།།ཐོས་ན་ལས་ཀྱི་སྒྲིབ་པ་འདག།མཇལ་ན་ངན་སོང་འཇིགས་ལས་གྲོལ།།ཞུས་ན་སངས་རྒྱས་ལག་བཅངས་གནང༌།།དཔལ་རི་ཁྲོད་དབང་ཕྱུག་གི་རྒྱུད་པ་འཛིན།།པཎ་ཆེན་ན་རོའི་ཐུགས་ཀྱི་སྲས།།སངས་རྒྱས་གཉིས་པ་རིན་པོ་ཆེ།།རྗེ་མཻ་ཏྲྀ་པ་ཡི་ཡོན་ཏན་ལགས།།དེང་སང་སྐྱེ་བོ་ཕྲ་དོག་ཆེ།།དཔུན་ཁྱེད་ཉིད་མ་གཏོགས་བཟླས་པ་ན།།ཡོན་ཏན་མི་འཕེལ་ཟག་པ་འཕེལ།།དེ་ཕྱིར་ཕལ་ལ་གསང་བ་ལགས།།བླ་མའི་མཛད་སྤྱོད་དེ་ལྟར་གདའ།།ལེགས་སམ་སྐལ་ལྡན་རྡོ་རྗེ་དཔུན།།

ཞེས་གསུངས་པས། ལོ་ཙཱ་བའི་འདུན་མ་གྲུབ་གདའ་གསུང་ངོ༌། ཁ་ཆེ་ཨ་ཀཱ་ར་སིདྡྷི་རྗེ་ན་རོ་པ་ལ་གསང་འདུས་སར་དུའང་གསན་ནས། རྒྱ་ནག་ལ་འབྱོན་པའི་ལམ་བོད་ལ་མཛད་པ་ལ། ཅུང་ཐུགས་མ་བདེ་བ་མཁྱེན་ནས་རྡོ་རྗེ་དཔུན་མ་དགྱེས་ན། རྒྱ་ནག་དུ་བསྒོམས་པས་མི་ཕན་གསུང་སྟེ་ཨཽ་རྒྱན་ལ་བཞུད། གཞན་ཡང་བདེ་མཆོག་ཨིནྡྲ་བོ་དྷིའི་ལུགས་དང༌། སངས་རྒྱས་ཐོད་པ་ས་ར་ཧའི་ལུགས་དང༌། འདུས་པ་ཡེ་ཤེས་ཞབས་ལུགས་སོགས་མཐའ་དག་གནང་ངོ༌།།(

གསུམ་པ་བོད་ལ་བྱོན་ཚུལ་ནི།) བོད་ཏུ་འབྱོན་ཁར་རྗེ་ན་རོ་པའི་དྲུང་དུ་བཏང་རག་གི་ཚོགས་མཆོད་མཛད་པའི་ཚེ། ཕྱག་མར་པའི་དབུ་ཐོག་དུ་བཞག་ནས། མགུར་གསུངས་པ། ན་མཁའི་མེ་ཏོག་སྐྱེས་བུ་ཡིས།།མོ་ཤམ་བུ་ཡི་རྟ་ཞོན་ནས།།རུས་སྦལ་སྤུ་ཡི་ཐུན་བྲབས་སྟེ།།རི་བོང་རྭ་ཡི་ཕུར་བ་ཡིས།།དགྲ་བོ་ཆོས་ཉིད་ཀློང་དུ་བསད།།ལྐུགས་པ་སྨྲ་ཞིང་དམུས་ལོང་བལྟ།།འོན་པ་ཉན་ཞིང་ཞ་བོ་རྒྱུག།ཉི་ཟླ་གར་མཁན་དུང་འབུད་ཅིང༌།།འཁོར་ལོ་བུ་ཆུང་སྐོར་བར་བྱེད།། སྙན་རྒྱུད་ཀྱི་གདམས་པ་ཁྱད་པར་བ་དང༌། འཕོ་བ་གྲོང་འཇུག་གི་གདམས་པ་ལ་སོགས་པ་ཡོད་པས་ལན་གཅིག་ཅིས་ཀྱང་ཤོག་ཞིག་ཞེས་གསུང་བ་ཚིག་ཐུགས་ལ་འཇགས་པ་ཙམ་མ་གཏོགས། བརྡའི་ཚིག་མ་དགོངས་བཞིན་དུ་སླར་མཇལ་བའི་དམ་བཅའ་སྨོན་ལམ་མཛད་ནས་ལམ་ལ་མ་ཐོགས་པར་བོད་ཏུ་ཕེབས། མེ་སྟོན་གྱི་སར་ཆོས་འཁོར་བསྐོར་བ་ལས་མགོ་ལེགས་ལ་སོགས་པས་བསུས་སྟེ་གདན་སར་ཕེབས། རྗེ་མི་ལས་ཐེག་པ་རིམ་དགུའི་མཐར་ཕྱིན་པ་དང༌། རྒྱུད་པ་བྱིན་གྱིས་རློབ་པའི་ཆེད་དུ་སྐུ་མཁར་དགུ་ཐོག །ཟུར་བཞི་ལོགས་དང་བརྒྱད། རྩེ་མོ་རིན་པོ་ཆེ་འབར་བ་ལྟ་བུ་ཁྱམས་དབུ་རྩེ་དང་བཅས་པ་རྩིག་དུ་བཅུག་པ་ལེགས་པར་ཟིན། རྔོག་གི་འབུལ་ཆེན་གསུམ་པ་སོགས་བུ་སློབ་རྣམས་ཀྱིས་འབུལ་ཞབས་རྒྱ་ཆེར་མཛད། རབ་གནས་དགའ་སྟོན་དང་སྲས་ཀྱི་ཆེ་འདོན་ལྷན་ཅིག་མཛད་པའི་ཚེ། རྗེ་མར་པའི་སྲས། ཡུམ་བདག་མེད་མ་ལ་འཁྲུངས་པ་ཐུགས་དམ་མདོ་མང་བཞེང་དུས་འཁྲུངས་པས་མཚན་དར་མ་མདོ་སྡེའམ་མདོ་སྡེ་འབུམ་ཞེས་བྱ་བ། སྐུ་གསུང་ཐུགས་ཀྱི་ཡོན་ཏན་ཟླ་མེད་པ། རིག་པའི་གནས་ལྔ་མཁྱེན་པ་ཡོན་ཏན་གྱི་རྒྱ་མཚོ་ཆེན་པོ་ཅིག་བཞུགས་པ་དང༌། བུ་ཆེན་རྣམས་ཆོས་གཏམ་མཛད་པས་སྲས་རྒྱལ་སྟེ་སྲས་ཀྱིས་ཐུགས་རྒྱལ་མཛད། བུ་ཆེན་རྣམས་ལ་བརྙས་པ་ཅུང་ཟད་མཛད་པས་བུ་ཆེན་འདི་རྣམས་ལ་འདི་ལྟར་མི་རིགས་དགོངས་ནས་མདོ་སྡེ་འབུམ་ངེད་རང་ཕ་སྤད་ཆོས་གཏམ་བྱའོ་གསུངས་ནས་ཡབ་སྲས་ཆོས་ལ་གླེངས་པས་ཀྱང་སྲས་རྒྱལ་བས།

སྲས་ཀྱིས་དཀའ་ལས་རྐྱ་བས་བྱས་རུང་དངོས་གྲུབ་བཟར་བུས་ལེན་བྱ་བ་ལགས། དཀའ་ལས་ཕ་ཇོས་མཛད་རུང་ཆོས་བདག་གིས་ཤེས་པར་འདུག་གསུང་ནས་བཞད་པས། བུ་ཆོས་མཁས་པ་ཕ་ཇོའི་བཀའ་དྲིན་ཡིན་ཞིང༌། ང་ཡང་དེ་ག་འདོད་རུང༌། ང་རྒྱལ་གྱི་སྒང་བུ་ལ་ཡོན་ཏན་གྱི་ཆུ་མི་འཆགས་པ་ཡིན་པས། ང་རྒྱལ་མ་བྱེད་པར་འདི་ཉོན་ཞིག་ཞེས་གསུངས་པ། (སྲས་ལ་བཀའ་ནོན་གྱི་མགུར།) བུ་གསན་དང་ཇོ་སྲས་མདོ་སྡེ་འབུམ།།ང་ཆེ་དང་ང་མཁས་ཟེར་ལགས་ཀྱང༌།།དེ་ཀུན་ཕ་ཇོའི་བཀའ་དྲིན་ཡིན།།ངས་ཚེ་སྔོན་ཡང་ཡང་ཚོགས་བསགས་པས།།ལོངས་སྤྱོད་སེར་པོའི་གསེར་ལ་བྱས།།བླ་མ་མཉེས་པ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ན་རོ་མཻ་ཏྲྀ་ཐར་ལམ་གསུམ།།རྩ་བའི་བླ་མ་དམ་པ་ཡིན།།གདམས་ངག་ཟབ་པ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ངས་སྔོན་བླ་མ་ཐུགས་སུན་མ་ཕྱུང་བས།།མཁའ་འགྲོ་མཉེས་ཕྱིར་བུ་བཞིན་སྐྱོང༌།།རྐྱེན་ངན་བར་ཆད་མེད་པ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ཆོས་ཐེག་པ་ཆེ་ལ་བློ་སྦྱངས་པས།།སེམས་སྐྱེད་ཀྱིས་འགྲོ་བ་ཡོངས་ལ་ཁྱབ།།དམ་ཆོས་བོད་ཏུ་དར་བ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ངས་སྔོན་བླ་མ་གསུ་སྐྱེལ་བྱས་པ་ཡིས།།རྐང་པ་འཁོར་ལོའི་མཚན་དང་ལྡན།།ཡུལ་རྒྱ་གར་འཁོར་བ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ངས་རྒྱུད་དང་རྒྱུད་འགྲེལ་མན་ངག་གསུམ།།ཚིག་དོན་མ་ནོར་མཁས་པར་བསླབས།།བསྟན་པ་དར་བ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།མེས་རྔོག་མཚུར་སྟོན་མགོ་ལེགས་བཞི།།སྙིང་དང་འདྲ་བའི་བུ་བཞི་ཡིན།།རྒྱུད་འགྲེལ་འཆད་པ་དེ་ལྟར་ལགས།།བླ་མ་ཅི་གསུང་སྒྲུབ་པ་དེ།།མི་ལ་རྡོ་རྗེ་རྒྱལ་མཚན་ཡིན།།གདམས་ངག་སྟེར་བ་དེ་ལྟར་ལགས།།བུ་གསན་དང་ཇོ་སྲས་མདོ་སྡེ་འབུམ།།ཕ་ཇོ་ང་ན་སོ་བརྒས་ནས་གདའ།།ཆོས་ཉིད་ཀྱང་ཟད་སར་འཁྱོལ་ནས་གདའ།།མདོ་སྡེའི་དུས་ལ་བབ་གདའ་བས།།ཆེ་མཁས་ཀྱིས་བསྟན་པ་སྤེལ་མཛོད་ཅིག།མི་རྒན་གྱི་བསམ་པ་གྲུབ་པ་ལགས།།

ཅེས་གསུངས་པས་སྲས་ཀྱི་ཐུགས་རྒྱལ་ཞི་ཞིང༌། ཡབ་ལ་སངས་རྒྱས་དངོས་ཀྱི་འདུ་ཤེས་སྐྱེས་སྟེ། ད་ནི་ཀུ་རེ་ཙམ་དུའང་གསུང་ལྡོག་པར་མི་བྱའོ་ཞེས་དམ་བཅས་སོ།།དེ་ནས་རབ་གནས་ཀྱི་བཀྲ་ཤིས་མཛད་ཚེ། རྗེ་མར་པས་བཀྲ་ཤིས་མངའ་གསོལ་གྱི་མགུར་གསུངས་པ། བླ་མ་བཀའ་དྲིན་ཅན་ལ་གསོལ་བ་འདེབས།།ངའི་རྒྱུད་པ་རིན་ཆེན་འདི་ཉིད་ལ།།ཉེས་ལྟུང་མེད་པའི་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།གདམས་ངག་ཟབ་མོའི་ཉེ་ལམ་ལ།།ནོར་འཁྲུལ་མེད་པའི་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།ང་རང་མར་པ་ལོ་ཙཱ་ལ།།ཟབ་མོ་གནད་ཀྱི་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།བླ་མ་ཡི་དམ་མཁའ་འགྲོ་ལ།།བྱིན་བརླབས་དངོས་གྲུབ་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།བུ་ཆེན་སློབ་མའི་འཁོར་ཚོགས་ལ།།དད་པ་དམ་ཚིག་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།ཡོན་བདག་ཡུལ་མི་ཉེ་རིང་ལ།།མཐུན་རྐྱེན་ཚོགས་སོག་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།ལས་དང་བྱ་བ་ཐམས་ཅད་ལ།།མདོ་དོན་བྱང་ཆུབ་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།སྣང་ཞིང་སྲིད་པའི་ལྷ་འདྲེ་ལ།།ཆད་མདོ་བཙན་པའི་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག།འདིར་ཚོགས་ཁྲོམ་གྱི་ལྷ་མི་ལ།།བདེ་སྐྱིད་སྨོན་ལམ་བཀྲ་ཤིས་ཡོད།།བཀྲ་ཤིས་དེས་ཀྱང་བཀྲ་ཤིས་ཤོག །ཞེས་གསུངས། (རྒྱ་གར་ལ་འབྱོན་ཐེངས་གསུམ་པ།ཕྱི་མ་ལ་ཡང་སྔར་དང་འདྲ་བ་གསུམ་གྱི།དང་པོ་གསེར་ལ་སོགས་པའི་ཡོ་བྱད་རྣམས་བསྒྲུབ་ཏུ་བྱོན་ཚུལ་ནི།) སླར་དབུ་རུ་བྱང་ལ་གསེར་གྱི་འབུལ་སྡུད་ལ་བྱོན། མགོ་ལེགས་ཀྱི་སར་དབང་བསྐུར་མཛད་པའི་རྗེས་ཆོག་མཛད་དགོངས་པ་ལ་མནལ་དུ་ཡིད་ཙམ་སོང་ཚེ། མདུན་ན་ཚུར་བུད་མེད་རུས་རྒྱན་ཅན་གསུམ་བསྒྲིགས་སྟེ། སྔར་གྱི་བརྡའི་ཚིག་བཀྲོལ་ནས་མགྲིན་གཅིག་དུ། མཁའ་འགྲོ་ན་མཁའི་མེ་ཏོག་གིས།།སྙན་རྒྱུད་མོ་གཤམ་རྟ་ཞོན་ནས།།བརྗོད་མེད་རུས་སྦལ་སྤུས་བྲབས་སྟེ།།སྐྱེ་མེད་རི་བོང་རྭའི་ཕུར་པས།།ཏེ་ལོ་ཆོས་ཉིད་ཀློང་དུ་བསད།།ཏེ་ལོ་ལྐུགས་པ་སྨྲ་བསམ་བརྗོད་མེད་ཀྱིས།།ན་རོ་དམུས་ལོང་མཐོང་མེད་བདེན་མཐོང་གྲོལ།།ན་རོ་འོན་པ་ཆོས་ཉིད་ཆོས་སྐུའི་རི་བོ་ལ།།བློ་གྲོས་ཞ་བོ་འོད་གསལ་འགྲོ་འོང་མེད་པར་རྒྱུག།ཉི་ཟླ་དགྱེས་པ་རྡོ་རྗེ་སྟེ།།གར་མཁན་དུ་མ་རོ་གཅིག་ཡིན།།དུང་གི་སྙན་པ་ཕྱོགས་བཅུར་གྲགས།།འབུད་པ་སྣོད་ལྡན་དག་ལ་འབུད།།འཁོར་ལོ་བདེ་མཆོག་འཁོར་ལོ་སྟེ།།བསྐོར་བ་སྙན་རྒྱུད་འཁོར་ལོ་ཉིད།།བུ་ཆུང་ཞེན་པ་མེད་པར་བསྐོར།།ཏེ་ལོས་ལུང་བསྟན་ན་རོའི་བུ།།ལྷུན་གྲུབ་ཆོས་ཀྱི་བློ་གྲོས་ཁྱོད།།ཕུ་ལ་ཧ་རིའི་དགོན་པ་རུ།།རྣལ་འབྱོར་དབང་ཕྱུག་ན་རོ་པ།།སྐྱེ་བ་མེད་པའི་དབྱིངས་སུ་ཡལ།།ཁྱེད་བཞུད་ན་ངེད་དང་འགྲོགས་ལ་གཤེགས།།ཟེར་བས་ཐུགས་དམ་སད་སྟེ་ཐལ་མོ་སྦྱར་ནས་སྤྱན་ཆབ་ཕྲ་ལ་ལ་འདུག

།དཔལ་ན་རོ་པ་མཁའ་སྤྱོད་ལ་གཤེགས་པ་འདྲ། ཁོ་བོ་ད་ལྟ་འགྲོ་དགོས་པ་འདུག་གསུང་ནས་མྱུར་དུ་ཕེབས། དྲོ་བོ་ལུང་ཟངས་ཕུག་གི་ཆོས་ཁྲི་ནས་ཆོས་གཅིག་གསུང་ཞིང༌། བླ་མས་གསུངས་པའི་ཆོས་རྣམས་ལ།།ཐུན་གཅིག་ཆོས་བཤད་ཐུན་གཅིག་བསྒོམས།།བར་དུ་བྱ་བའི་ལས་རྣམས་སྦྱངས།།རྨི་ལམ་ཇི་བཞིན་སྒྱུ་མ་དང༌།།དྲི་ཟའི་གྲོང་ཁྱེར་ལྟ་བུ་རུ།།བྱེད་པ་མེད་པ་ཉིད་དུ་རྟོགས།།གསུང་ཞིང་ཡོད་ཚེ་བླ་མ་སྤྱན་ཡེངས་འདུག །སློབ་མ་རྣམས་ཀྱིས་བུད་མེད་ཤིང་ལོའི་གོས་གྱོན་པ་གཅིག་གིས་ཕྱག་ཏུ་ཡི་གེ་ཞིག་ཕུལ་ནས་མི་སྣང་བར་སོང་བ་མཐོང༌། ཡི་གེ་དེ་གཟིགས་ནས་སྤྱན་ཆབ་ཤར་བྱུང༌། རྗེ་ན་རོ་པ་སྤྱོད་པ་ལ་གཤེགས་ཡོད་པར་འདུག་ང་ད་ལྟ་རྒྱ་གར་ལ་འགྲོ་གསུང༌། རྗེ་མི་ལ་གཉའ་གཉའི་བྲག་ལ་བཞུགས་པ་ལའང་མཁའ་འགྲོ་མས་མ་བསྒོམས་པར་འཚང་རྒྱ་བ་འཕོ་བ་དང་གྲོང་འཇུག་ཞུས་ཅེས་ལུང་བསྟན་པ་ཞུས་པས། གདམས་པ་ཁྱད་པར་བ་འདི་དག་གནང་བའི་དུས་ལ་བབ་ཅིང་མཁའ་འགྲོས་བསྐུལ་བས་ཁོ་བོ་ཅིས་ཀྱང་རྒྱ་གར་ལ་འགྲོ། མི་མཇལ་མི་སྲིད་པ་ཡིན་གསུང༌། ཐམས་ཅད་ཀྱིས་གསོལ་བ་བཏབ། ཆུ་བོ་གངྒཱ་ལ་སོགས་པའི་འཇིགས་པ་སྔར་གསུང་བ་རྣམས་ཞུས་སྟེ་ནན་གྱིས་བཞུགས་པར་ཞུས་པས། འཇིགས་པ་དེ་དག་གིས་མི་གནོད་པའི་གདེང་འདི་ལྟ་བུ་ཡོད་ཅེས། རྒྱ་གར་ཕར་འབྱོན་གྱི་མགུར་གསུངས་པ། དཔལ་ན་རོ་དང་མཻ་ཏྲྀའི་ཞབས་ལ་འདུད།།ངས་ན་རོའི་དྲུང་དུ་དམ་བཅས་པ།།དགོས་པ་མཆོག་ཞིག་ཡོད་པའི་ཕྱིར།།གསུང་མཁའ་འགྲོས་བརྡ་བཀྲོལ་བསྐུལ་མཛད་པས།།བླ་མ་དྲན་སྟེ་བཟོད་གླགས་མེད།།ང་ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།དཔལ་མོ་དཔལ་ཐང་ཐང་དུ་ཆེ་ལགས་ཀྱང༌།།ང་ལ་རྣམ་ཤེས་རླུང་ཞོན་གྱི་གདམས་པ་ཡོད།།འདི་མདོ་ཕྲུག་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།ལ་ཁ་ལ་བྱ་ལ་ཤིན་དུ་གྲང་ལགས་ཀྱང༌།།ང་ལ་གཏུམ་མོ་མེ་འབར་གྱི་གདམས་ངག་ཡོད།།འདི་སྣལ་གོས་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།བལ་པོ་ཤིན་དུ་ཚད་པ་ཆེ་ལགས་ཀྱང༌།།ང་ལ་འབྱུང་བ་རོ་སྙོམས་ཀྱི་གདམས་ངག་ཡོད།།འདི་བཟང་དྲུག་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།ཆུ་བོ་གངྒཱ་ཆུ་རུ་ཆེ་ལགས་ཀྱང༌།།ང་ལ་རྣམ་ཤེས་མཁར་ལྡིང་གི་གདམས་ངག་ཡོད།།འདི་གྲུ་གཟིངས་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།རྒྱ་གར་མཐའ་འཁོབ་མུ་གེ་ཆེ་ལགས་ཀྱང༌།།ང་ལ་དཀའ་ཐུབ་ཆུ་འཐུང་གི་གདམས་ངག་ཡོད།།འདི་བཟའ་བཏུང་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།ལམ་བར་དང་ཡུལ་ཕྲན་འཇིགས་པ་ཆེ་ལགས་ཀྱང༌།།ང་ལ་མ་མོ་ཇག་ཆིངས་ཀྱི་གདམས་ངག་ཡོད།།འདི་ཟླ་སྐྱེལ་ཕལ་གྱི་དོ་ཟླ་མིན།།ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།བླ་མ་ན་རོ་དང་མཻ་ཏྲྀ་ཡང་རྒྱ་གར་ན་བཞུགས།།དཔལ་ཞི་བ་བཟང་པོ་ཡང་རྒྱ་གར་ན་བཞུགས།།རྟེན་མ་ཧཱ་བོ་དྷི་ཡང་རྒྱ་གར་ན་བཞུགས།།ང་ལས་ཅི་ལ་ཐུག་ཡང་རྒྱ་གར་ལ་འགྲོ།།འཆི་བ་སྲོག་ལ་བབ་ཀྱང་རྒྱ་གར་ལ་འགྲོ།།ཞེས་གསུངས།

གསེར་ཐམས་ཅད་དྲིལ་བས། རིན་ཆེན་གསེར་གྱིས་ཡོལ་མོ་ བཀང༌། །ཞེས་བྱུང་བས་དཀར་ཡོལ་གང་ཡིན་ཡང་ཟེར། བྲམ་ཟེའི་བུ་མོ་ལོ་བཅུ་དྲུག་པའི་ཐོད་པ་སྙིང་སྤྱུ་རེ་བ་གང་ཡིན་ཡང་ཟེར། དེ་བསྣམས་ནས་མགོ་ཡགས་སོགས་རྟ་པ་སུམ་བཅུས་སྐྱི་རོང་བར་བསྐྱལ་སྟེ་བོད་རང་ཁྱིམ་དུ་འགྲོ་བ་ལས་སླ། ང་རྒྱ་གར་ཆུའང་རིན་གྱིས་ཉོ་བར་འགྲོ་དགོས་པས་གོས་ལྷམ་རྣམས་ཀྱང་ང་ལ་སྐུར་གསུང་ནས་ཕུལ། དེ་ནས་གཅིག་བུར་རྒྱ་གར་ལ་བྱོན་ནོ།།འདི་ལའང་རྣམ་ཐར་ཁ་ཅིག་ན་ལན་དང་པོའི་དུས་ཡེ་ཤེས་སྙིང་པོ་ལ་འཕོ་བ་གྲོང་འཇུག་གསན་པར་འཆད་པ་བྱུང་ཡང་དག་པར་མི་སེམ་ལ། རྣམ་ཐར་འགའ་ལས་རྗེ་མི་ལ་ལ་མཁའ་འགྲོས། བསྒོམས་པས་འཚང་རྒྱ་བ་ཆོས་སྤྱི་ལ་ཡོད། མ་བསྒོམས་པར་སྡིག་པོ་ཆེ་ཙན་ཐབས་སུ་འཚང་རྒྱ་བ་སྦྲུལ་ཤུན་བརྗེ་བ་ལྟ་བུའི་མན་ངག་དེ་མི་འདུག་པ་ཅེས་ལུང་བསྟན་བྱུང་ནས་ཞུས་པས། དེ་ད་ལྟ་ཡིད་ལ་མི་གསལ་བ་འདུག་གསུང་ནས་ཕྱག་དཔེ་ཀུན་བཙལ་བས་མི་འདུག །རྗེ་ན་རོའི་གསུང་ནས་ངེད་རྒྱ་གར་ན་བཏགས་པ་མིང་གིས་ཆེ་བའི་ཆོས་གསུམ་བྱ་བ་ལུས་མེད་མཁའ་འགྲོའི་ཆོས་སྐོར་དགུ་མ་སྒོམས་པར་འཚང་རྒྱ་བ་འཕོ་བ་དང་གྲོང་འཇུག་བྱ་བ་ཡོད། འདི་ཀུན་ཡང་ཞུས་ལ་སོང་གསུང་ཡང༌། བླ་མ་ཕྲིན་ལས་ཆེ་བ་དང༌། ང་རང་ཡང་རྒྱགས་ཟད། བོད་ལ་ཡོང་རན་པའི་སེམས་གཡེངས་པ་འཛོམ་སྟེ་ཞུ་བ་མ་བྱུང་བར་འདུག་པས་ཞུར་འགྲོ་བ་ཡིན་ཞེས་བྱོན་པ་དང༌། ཚལ་པ་ཀུན་དགའ་རྡོ་རྗེས་བསྒྲིགས་པའི་རྣམ་ཐར་ལས། མི་ལ་མཐུ་ཆེན་གྱིས་བླ་མ་རྒྱ་གར་ན་རོ་པ་ལ་མ་སྒོམས་པར་འཚང་རྒྱ་བའི་མན་ངག་མེད་དམ་ཞེས་པ་དང༌། སྒོམ་ཁོ་ན་དགོས་པའི་ཆོས་བོད་ན་མང་བྱ་བ་དང༌། ཡང་སྒོམ་བཤོལ་ན་སངས་རྒྱས་བཤོལ་བ་དེས་གང་ཟག་ལེ་ལོ་ཅན་གྱི་དོན་ག་ན་འོང་ཟེར་བ་དང༌། ཡང་རྡོ་སྐྱེད་ཅིང་སྐབས་སྐབས་སུ། སྐྱེས་བུས་རྩོལ་བ་གོམས་བྱས་ན།།རྡོ་ལས་ཀྱང་ནི་ལྕགས་སུ་འགྱུར།།བཙུབས་པས་ཤིང་ལས་མེ་ཡང་འབྱུང༌།།འགྲིམས་པས་ལམ་ཡང་གྲོག་པོར་འགྲོ།།དེ་ལ་ཡ་མཚན་ཆེས་ཆེར་མིན།།

ཞེས་ཟེར་བས་རྒྱ་གར་ལ་བྱོན་པར་བཤད་ཏོ།།(གཉིས་པ་བླ་མ་ནཱ་རོ་པ་བཙལ་ཞིང་ཆོས་གསན་ཚུལ་ནི།)ཇོ་བོ་རྗེ་བོད་ཏུ་བྱོན་པ་ན་ཉང་སྟོད་གཞེངས་ཀྱི་གླང་པོ་སྣར་མཇལ། སྔར་རྒྱལ་རིགས་ཀྱི་པཎྜི་ཏ་ན་རོ་པའི་དྲུང་དུ་འབྱོན་པ་ཅིག་འདུག་པ་དེ་ཡིན་པར་མཁྱེན། གུས་པ་མཛད་པས་ན་རོ་པ་སྤྱོད་པ་ལ་གཤེགས་པས་མཇལ་སྟེ་མི་འོང༌། དེ་བས་ངའི་ལོ་ཙཱ་ལ་འགྲོ་གསུང་བ་ལ་ལན་གཅིག་ཅིས་ཀྱང་འགྲོ་གསུངས། འདི་ལའང་དབང་རྡོ་རྗེ་ཕྲེང་བ་གནང་བའི་ཞར་འདུག་པས་ཞུས་ཟེར་བ་རྣམ་ཐར་ཕྱི་རབས་པ་ཅིག་ན་སྣང་ཡང༌། དབང་རྡོ་རྗེ་ཕྲེང་བ་ནི་སློབ་དཔོན་ཨ་བྷྱས་བསྒྲིགས་པ་ཡིན་ལ། དེ་ནི་རྗེ་སྒམ་པོ་པ་དང་དུས་མཚུངས་པས་འདི་དུས་རྡོ་རྗེ་ཕྲེང་བ་མ་བྱུང་ཞིང༌། སྔ་རབས་མ་རེ་གཉིས་ན་དབང་རིན་ཆེན་ཕྲེང་བ་ཟེར་བ་སྣང་བ་བྱ་རྒྱུད་ཀྱི་རིག་བཏད་ལ་དབང་གི་མིང་དུ་བཏགས་པ། དེང་སང་གི་སྒྲུབ་ཐབས་བརྒྱ་རྩ་རྒྱ་མཚོ་ལྟ་བུ་ཞིག་ཡོད་ན་མ་གཏོགས་ཇོ་བོས་བོད་ཏུ་ཐུན་མོང་གི་གདུལ་བྱ་ལ་རྒྱུད་སྡེ་གོང་མའི་དབང་མཛད་པ་མི་འདྲའོ།།དེ་ནས་བལ་པོར་ཕེབས། བལ་པོ་སྐུ་མཆེད་ལ་གསེར་སྲང་རེ་ཕུལ་བས་ཁྱེད་རྡོ་རྗེའི་སློབ་མ་དམ་ཚིག་ཅན་ཡིན་ཞིང༌། བླ་མ་ཡེ་ཤེས་ཀྱི་སྐུ་ཅན་ཡིན་ཕྱིར་མཇལ་ངེས་པས་ཚོགས་མཆོད་ཕུལ་ལ་གསོལ་བ་ཐོབ་གསུང༌། ཡུལ་དབུས་ཀྱི་ལམ་ན་མྱ་ངམ་གྱི་ཐང་ཞག་གསུམ་གྱི་ཆུ་ཤིང་ཁུར་ནས་འགྲོ་དགོས་པ་ཡོད་པས་དེའི་འགྲམ་དུ་ཕེབས། ཐུགས་འཚེར་བ་ཞིག་བྱུང༌། ཆར་ཟིམ་ཞིག་བྱུང༌། མནལ་ཟི་བ་ཅིག་ལ་གོས་ཤིང་ལོ་གྱོན་པའི་བུད་མེད་ཅིག་གིས་ཤིང་སྡོང་གཅིག་སྔོ་ཁྱུག་སྐྱུར་བྱུང་བ་ལ་ཞོན་སྙམ་པ་ན་ཐང་དེའི་ཕར་ངོས་ན་སླེབ། བུད་མེད་དེ་ཞལ་འཛུམ་མེ་སྐོར་བ་བསྐོར་ཞིང་འདུག །དེ་ན་རེ། བོད་ན་ངའི་མིང་པོ་ཌོམྦྷི་ཧེ་རུ་ཀ་བདེ་བར་འདུག་གམ་ཟེར། དེ་མི་ཤེས་བྱས་པས། ད་ལྟ་མར་པ་ལོ་ཙཱ་བྱ་བར་བཏགས་འདུག །ད་རྒྱ་གར་དུ་སོང་ཞིག་བར་ཆད་མི་འབྱུང་བར་བྱའོ་ཟེར་ནས་མི་སྣང་བར་གྱུར།

དེ་ནས་ནཱ་ལེནྡར་བྱོན། དགེ་ཚུལ་ཤེས་རབ་སེང་གེ་དང་མཇལ་བས་སྣ་ལེན་གྱི་ཚོགས་འཁོར་མཛད། ཁྱེད་ཡོང་བ་འཕྱིས། རྗེ་བཙུན་ན་ནིང་ལོ་སར་གྱི་ཉ་ལ་སྤྱོད་པ་ལ་གཤེགས། དེ་ཙམ་ཅི་བྱེད་ཅིང་བསྡད་ཟེར། གསེར་སྒྲུབ་ཅིང་བསྡད་པའི་བར་ལ་མཁའ་འགྲོས་བརྡ་བསྐུལ་བྱུང་བ་ཡིན་ཡང་གསེར་མ་འགྲུབ་པས་འགྱངས། ད་བླ་མ་དང་མི་མཇལ་ལམ། ངའི་གསུང་སྒྲོས་རེ་ཙམ་འདུག་གམ་བྱས། བཟོད་མེད་ཏུ་གདུང་ཤུགས་ཀྱིས་གསོལ་བ་བཏབ་པས་ཁོང་ན་རེ། ངའི་བུ་མར་པ་བློ་གྲོས་དེ། སང་ཕོད་འོང་བར་འདུག་གིས་ཁོ་ལ་འདི་གཏོད་གསུང་ནས་རྡོ་རྗེ་དྲིལ་བུ་གཅིག །དགྱེས་རྡོར་གྱི་ཐང་སྐུ་གཅིག །བདེ་གསང་དགྱེས་གསུམ་གྱི་རྩ་རྒྱུད་རེ་ཀ་ཝ་ལི་དང་བཅས་པ། གདུགས་གཅིག་གི་ཡུ་བ་ལ་ཚིགས་བཅད་ཤུ་ལོ་ཀ་བྲིས་པ་རྣམས་བཞག་པ་ཡིན་སྟེ། རྡོར་དྲིལ་དེ་གཅིག་གིས་བརྐུས་ངོ་ཤེས་སྟེ་འཛུགས་མ་སྟུབ། གཞན་རྣམས་འདི་ཡིན། ད་བླ་མ་དང་མཇལ་བ་དང་ཁྱད་མེད་ཀྱི་གསུང༌། དེའི་རྡོ་རྗེ་ཡིན་བྱ་བ་ཞིག་ད་ལྟ་ཡོད། ཚིགས་བཅད་དེ་ལས་རླུང་སེམས་གཉིས་མེད་ཀྱི་རྩ་བ་རྣམས་བྱུང༌། དེས་ཀྱང་ལྷག་པར་བླ་མ་དྲན་དུ་སོང་སྟེ་ཉིན་མཚན་བར་མེད་ཏུ་མཆི་མ་ཤོར་བས། དགེ་ཚུལ་བ་ན་རེ། རྗེ་བཙུན་སྐལ་བ་དང་ལྡན་པ་ལ་ད་དུང་མཇལ་བ་སྲིད་གསུང་ཞིང༌། དམ་ཚིག་ནི་ཁྱེད་ལས་གཙང་བ་མེད་པས་བླ་མ་རྣམས་ལ་ཚོགས་འཁོར་དང་མཎྜལ་ཕུལ་ལས་མཇལ་བར་གསོལ་བ་ཐོབ་གསུང་ནས། ཐོག་མར་དགེ་ཚུལ་ཤེས་རབ་སེང་གེ་རང་ལ་ཚོགས་མཆོད་ཟླ་གཅིག་ཕུལ་བས། ཁོང་གི་ཞལ་ནས། ངས་ནི་མྱ་ངམ་ཐང་ཆེན་ལ།།དམུས་ལོང་ཁྲིད་ནས་གཅིག་ལ་བསྟན།།དེས་ཀྱང་རབ་རིབ་སྐྱོན་བསལ་ནས།།སེམས་ཀྱི་མེ་ལོང་བསྟན་པར་བརྨིས།།དཔལ་ན་རོ་པ་དང་མཇལ་བར་ངེས།།ད་དཔལ་ཞི་བ་བཟང་པོ་དུག་མཚོའི་འགྲམ་ན་བཞུགས། གསོལ་བ་འདེབས་པ་ལ་ཁོང་ལས་ངོ་ཆེ་བ་མེད་ཀྱིས། དེར་གསོལ་བ་འདེབས་གྲོགས་ཞུས་གསུང༌། རྡོ་རྗེ་གདན་ལ་སོགས་རྟེན་ཁྱད་པར་ཅན་ཐམས་ཅད་ལ་མཆོད་པ་ཕུལ་སྟེ་གསོལ་བ་བཏབ།

དཔལ་ཞི་བ་བཟང་པོ་དུག་མཚོའི་ཆུར་འགྲམ་ན་བཞུགས་པ་ལ་ཚོགས་མཆོད་ཟླ་བ་གཅིག་ཕུལ། གསེར་མང་དུ་ཕུལ་ནས་བཀའ་དྲིན་ཆེ་སྟེ་འབུལ་བའང་མི་ཞན་སྙམ་ཚེ་ན་ཟ་ས་ལ་བརྡབས་པས་མཚོ་འགྲམ་གྱི་བྱེ་མ་ཐམས་ཅད་གསེར་དུ་སོང་བས་ཐུགས་རྒྱལ་ཞི། ན་རོ་པ་དང་མཇལ་བར་ལུང་བསྟན་པ། རྗེ་བཙུན་དཔལ་ལྡན་ན་རོ་པ།།གླང་པོ་ཆེ་ཡི་གཟིགས་སྟངས་ཀྱིས།།སྤྱན་མིག་གཉིས་ལས་ཉི་ཟླ་གཉིས།།འོད་ཟེར་བོད་དུ་བཀྱེ་བ་བརྨིས།།ན་རོ་པ་དང་མཇལ་སྟེ་མཆི།། ད་དུར་ཁྲོད་སོ་ས་གླིང་ན་མཁའ་འགྲོ་མ་རུས་པའི་རྒྱན་ཅན་བཞུགས། ཁོང་ལས་ངོ་ཆེ་བ་སུ་ཡང་མེད་ཀྱི་ཆོ་འཕྲུལ་ཅི་སྟོན་ཡང་མ་འཇིགས་པར་གསོལ་བ་འདེབས་པ་ཞུས་ གསུང༌། དེ་བཞིན་དུ་བྱོན་པས་ངས་སྒྲུབ་པ་ཚུལ་བཞིན་དུ་བྱས། དམ་ཚིག་སྲོག་ལྟར་བསྲུངས་པས་ངོ་གནོང་བ་མེད་ཀྱིས་གསོལ་བ་གདབ་གསུང་ནས། ཟླ་གཅིག་མཆོད་ པའི་མཐར། རི་གསུམ་རྩེ་ནས་དུང་འབུད་ཅིང༌།།ལུང་གསུམ་མདོ་ནས་ལམ་སྣ་འདྲེན།།བུམ་ནང་མར་མེ་འབར་བ་ཡིས།།ཛམ་གླིང་ཡོངས་ལ་གསལ་བ་བརྨིས།།ན་རོ་པ་དང་མཇལ་སྟེ་མཆི།།ཁྱོད་རང་གི་བླ་མ་མངའ་བདག་མཻ་ཏྲྀ་པ་ལས་ངོ་ཆེ་བ་མེད་ཀྱིས་དེར་སོང་གསུང༌། མཻ་ཏྲྀ་པ་མེ་ཏོག་མདངས་ཅན་གྱི་དགོན་པ་ཅེས། ས་ཕྱོགས་མེ་ཏོག་དམར་པོས་ཁྱབ་པའི་འོད་ཀྱིས་སྐྱེ་འགྲོ་དམར་པོར་བྱེད་པ་ན་བཞུགས་པར་བྱོན་སྟེ་མཻ་ཏྲྀ་པས་ཟླ་གཅིག་ན་ལུང་ བསྟན་པ། ནོར་བུ་རྒྱལ་མཚན་རྩེ་ལ་ཕྱར།།དེད་དཔོན་ཆེན་པོ་གྲུ་རྫིངས་གཏོང༌།།སྒེག་མོ་མེ་ལོང་ཟུར་ལ་འཇུགས།།བྱ་ཞོན་ན་མཁའི་རྒྱལ་མཚན་འཕྱར།།བྱ་མགོ་བོད་ཏུ་བསྟན་པ་བརྨིས།།ན་རོ་པ་དང་མཇལ་སྟེ་མཆི།།ད་ན་རོ་པའི་མཆེད་གྲོགས་རི་རི་པ་དང་ཀ་སོ་རི་པ་ལ་ངོ་ཆེན་ཞུས་ཅིག་གསུང༌། དེ་གཉིས་ལྷན་ཅིག་བཞུགས་པ་ལ་ཟླ་གཅིག་མཆོད་པས་རི་རི་པས། སྔོན་ཚེ་བྲམ་ཟེ་བཟང་ལྡན་གྱིས།།རིགས་ལྡན་ཆོས་ཀྱི་རྒྱལ་པོ་ལ།།དགེ་བཟང་དཔང་བཙུགས་གསོལ་བཏབ་པའི།།འབྲས་བུ་འདིར་འོང་མི་མཇལ་མེད།།ཁྱོད་སྔོན་བྲམ་ཟེ་བཟང་ལྡན་ཞེས་དད་ཅན་དུ་གྱུར་ཚེ།

ན་རོ་པ་རིགས་ལྡན་ཆོས་ཀྱི་རྒྱལ་པོ་བྱ་བའི་པཎྜི་ཏར་གྱུར་བ་ལ། ངེད་གཉིས་ཀུ་སཱ་ལི་དགེ་བ་དང་བཟང་པོར་གྱུར་བ་དཔང་དུ་བཙུགས་སྟེ་ཕྱི་མ་མཇལ་བར་སྨོན་ལམ་བཏབ། ཞལ་གྱིས་བཞེས་པས་ངེས་པར་མཇལ་གསུང༌། རྣམ་ཐར་ཕྱི་མ་ཞིག་ན་འདི་གོ་ལྡོག་སྣང་ཡང༌། སྔ་མ་ཀུན་ན་མར་པ་བྲམ་ཟེ་བཟང་ལྡན་ཞབས་སུ་བཤད་ཅིང༌། གནས་སྐབས་གཞན་དུའང་རྗེ་མར་པ་འདི་བྲམ་ཟེ་བཟང་ལྡན་ཞབས་ལ་སོགས་པར་གྱུར་ཞེས་བཤད་ཏོ། །ཀ་སོ་རི་པས། མི་གཡོ་ཕུུ་ལ་ཧ་རི་རུ།།གང་ཡང་སྐྱེ་བ་མེད་པ་ཡི།།སེམས་ཉིད་ཆོས་སྐུའི་མེ་ལོང་དེ།།ཟླ་བརྒྱད་ནས་ནི་སྟོན་པར་འགྱུར།།ཞེས་ཟླ་བ་བརྒྱད་ན་མཇལ་བར་ལུང་བསྟན་ཡང་མྱུར་དུ་མཇལ་བར་འདོད་པས། ཚོལ་དུ་བྱོན་པས་རིགས་ངན་གྱི་གྲོང་དུ་ཆུད། རྒྱལ་པོས་མཆོད་གནས་གྱིས་ཟེར། ཡོ་བྱད་མང་དུ་ཕུལ་ཡང་མ་བཞེས། དེའི་ཚེ་སྦྱིན་སྲེག་ཞིག་མཛད་པའི་ཐབ་ཁུང་ལས་བཟའ་བཏུང་ཅི་འདོད་བྱུང༌། ང་མི་སྡོད་བླ་མ་ཚོལ་དུ་འགྲོ །གསུངས་ནས་འབྲས་དྲུས་མ་ཞོ་གཅིག་དང་ཉའི་ཁོག་པ་གཅིག་རྒྱགས་སུ་བསྣམས་ནས་ཤར་ཕྱོགས་སུ་བྱོན། རེས་པེཎྜ་པས་ལམ་གྲོགས་མཛད། རེས་བྲམ་ཟེའི་ཁྱེའུ་གསེར་ཕྲེང་ཅན་གྱིས་གྲོགས་བྱས། མཐར་གྲོགས་མེད་ཏུ་དུར་ཁྲོད་ནགས་ཚལ་ཐམས་ཅད་བཙལ་བས་ཟླ་གཅིག་ན་རྨི་ལམ་དུ་རྗེ་ན་རོ་པ་སེང་གེ་ལ་ཆིབས། བུད་མེད་གཉིས་ཀྱིས་མཐའ་བརྟེན། ཉི་ཟླའི་སྟེང་ན་གར་མཛད་པ་མཐོང་བས་བླ་མ་དང་མཇལ་སྙམ་ནས་དགའ་བའི་ཚེ་ན་མཁའ་ནས། བུད་མེད་གཉིས་ཀྱིས་མཐའ་བརྟེན་ཞིང༌།།སེང་གེ་ཞོན་ནས་ཉི་ཟླ་ཡི།།ཁ་ནས་གར་བསྒྱུར་གླུ་ལེན་པའི།།རྨི་ལམ་འཁྲུལ་པས་མི་སླུ་འམ། །ཞེས་གྲག་སྟེ་མི་སྣང་བར་གྱུར།ཟླ་བ་གཉིས་པ་ལ་རྙེད་དམ་མི་རྙེད་དམ་ཐེ་ཚོམ་ཞིང་བཙལ་བས། དད་གུས་རྒྱུན་ཆད་མེད་ཀྱི་རྟ།།བརྩོན་འགྲུས་ལྕག་གིས་མ་བྲབས་ན།།ལེ་ལོའི་སྒྲོག་དུ་ཆུད་པར་མཆིའོ། །ཞེས་གྲག།གསུམ་པ་ལ་མ་ཧེའི་རྫི་མོ་ཞིག་ལ་རྔན་པ་བྱིན་སྟེ་ལམ་སྣ་བཅོལ་ནས་བཙལ་བས་རྗེས་ཅིག་བརྙེད་པས།

པེཎྜ་པས་འདི་བླ་མའི་ཞབས་རྗེས་སུ་སྣང་གསུང་ནས་སྤྱི་བོར་བཀོད་ཅིང་གསོལ་བ་བཏབ་པས། རྗེས་ནི་བྱ་ལམ་ཇི་བཞིན་དུ།།ངོས་བཟུང་མེད་པར་མ་ཤེས་ན།།ཁྱི་ཡིས་བྱ་འཕུར་རྗེས་བརྙགས་བཞིན།།དོན་མེད་ཆལ་པར་ཤོར་ཉན་མཆིའོ། །ཞེས་གྲག།བཞི་པ་ལ་རྣལ་འབྱོར་པའི་ཆ་བྱད་ཅན་ཞིག་ནགས་སེབ་ལ་རིབ་སོང་བས་ངའི་བླ་མ་རབ་བྱུང་དུ་ཡོད། རྣལ་འབྱོར་པ་དེ་མིན་སྟེ་འོང་སྙམ་པ་ན། གང་ཡང་སྐྱེ་བ་མེད་པ་ཡི།།རང་སེམས་ཆོས་ཉིད་ཆོས་སྐུ་རུ།།ཐེ་ཚོམ་སྦྲུལ་མདུད་མ་གློད་ན།།རྩེ་གཉིས་ཁབ་ཀྱིས་དོན་མི་འགྲུབ། །ཅེས་གྲག།ལྔ་པ་ལ་ནགས་སེབ་གཅིག་དུ་མཇལ། མེ་ལོང་གི་མཎྜལ་ལ་གསེར་གྱི་ཚོམ་བུ་བཀོད་ནས་ཕུལ་བས། སྣང་སྲིད་གདོད་ནས་དག་པ་ཡི།།ཞེན་མེད་མཎྜལ་མི་འབུལ་བར།།ཞེན་བཅས་རིན་ཆེན་མཎྜལ་གྱིས།།ཆོས་བརྒྱད་སྒྲོག་དུ་ཆུད་པར་མཆིའོ། །གསུང༌། མཎྜལ་ལ་ཞབས་ཐོ་རྒྱབ་ནས་ཐེགས་སོང་བས་ཕྱགས་ཕྱི་ཡང་མ་ཟིན། ཁོ་ཐག་ཡང་མ་ཆོད། གསེར་ཡང་མེད་སྙམ་ཚེ། སྔ་མའི་ས་ན་མཎྜལ་ལ་གསེར་མ་གོད་པར་འདུག་པས་བསྡུས་སྟེ་ཅུང་ཟད་ཀྱང་ཉུང་དུ་མ་སོང་བར་འདུག།དྲུག་པ་ལ་གྲོག་ནང་ཞིག་ན་མི་རོའི་ཐོད་པ་བྲེགས། ལྟོ་བ་ཕྱེ་ནས་ཤ་དང༌། ཀླད་པ་དང༌། དྲི་ཆེན། དྲི་ཆུའི་ཉག་ཉོག་གིས་ཐོད་པ་དེ་བཀང་ནས་རྩིབ་མའི་ཐུར་མས་གསོལ་ཞིང་འདུག་པའི་ཐུར་མ་གང་གནང་བྱུང་བ་ལྡག་མ་ནུས་པས་ཐུར་མ་གང་པོ་སྤྲུགས་ནས། བདེ་བ་ཆེན་པོའི་སྣོད་ཆེན་དུ།།བདེ་ཆེན་ལོངས་སྤྱོད་རོ་མཉམ་དག།བདེ་བ་ཆེན་པོར་མ་སྤྱད་ན།།བདེ་ཆེན་ལོངས་སྤྱོད་འབྱུང་མི་འགྱུར།། གསུང་ནས་མི་རོ་སོགས་ཅི་ཡང་མི་སྣང་བར་གཤེགས། ཟེར་མ་གཅིག་གད་པ་ལ་འཐོར་འདུག་པ་བཞེས་པས་རོ་དཔེ་མེད་པ་ཞིག་བྱུང༌། ཏིང་ངེ་འཛིན་གཅིག་ལ་ཞག་བདུན་དུ་འབྱམས། ཐུར་མ་གང་པོ་དེ་བལྡགས་ན་ང་བོད་ཏུ་ཡོང་མི་དགོས་པར་འདུག་གསུང༌། ཡང་ཟླ་གཅིག་བཙལ་བས་ཤེལ་གྱི་བྲག་ལོགས་ཅིག་ལ་བླ་མའི་ཞབས་རྗེས་ལམ་པ་གཅིག་སྣང་བ་ལ་གསོལ་བ་བཏབ།

ཡང་ས་ལ་ཞབས་རྗེས་ལམ་པ་གཅིག་ལ་པདྨ་དམར་པོའི་སྡོང་པོ་ཁྲུ་གང་པ་གཅིག་སྐྱེས་འདུག་པ་ཁྱེར་ནས་ཕྱིན། ཡང་ཕ་ཚད་ན་སྤང་ལ་འབྱར་བའི་རྡོ་སྔོན་པོ་གྲུ་བཞི་ཆེ་བ་ཞིག་ལ་ཕྱག་གི་རྗེས་ལམ་པ་གཅིག་ལ་ཙནྡན་དཀར་པོའི་རྡོ་རྗེ་རྩེ་ལྔ་པ་གཅིག་བཙུགས་ནས་འདུག་པས་རྡོ་རྗེ་ཁྱེར་ ནས་ཕྱིན། ཡང་ཟླ་བ་གཅིག་ན་ཙནྡན་གྱི་སྡོང་པོ་གཅིག་ལ་དགྱེས་རྡོར་ལྷ་དགུ་གསལ་བར་གཟིགས། ཡང་ཕ་ཚད་ན་རྣལ་འབྱོར་མ་གཅིག་ཏིང་ངེ་འཛིན་ལ་བཞུགས་པའི་ལུས་ཤེལ་ལྟར་གསལ་བའི་སྙིང་རྩེ་མོ་གྱེན་དུ་བསྟན་པ་མེ་ཏོག་ལྟར་བྱེ་བའི་ནང་ན་ཨཥྟའི་སྔགས་འཁོར་གསལ་བར་གཟིགས། དེ་དག་ལ་བླ་མ་དང་མཇལ་བའི་གསོལ་བ་བཏབ། རི་མུན་པ་ཅན་གྱི་རྩེར་ཤེལ་གྱི་ཕ་བོང་ལ། བླ་མའི་ཞབས་གཉིས་ཀྱི་རྗེས་སྤུ་ཤད་ཚུན་གསལ་བ་དྲོད་མ་ཡལ་བ་མཐོང་བས་དྲི་བཟང་བྱུགས་དར་དཀར་ལ་ཡང་སྤར་བླངས་ནས་ད་ལྟ་དད་རྟེན་གྲལ་ལ་བཞུགས། དེས་ཟླ་བ་བརྒྱད་ཀྱང་རྫོགས། ད་ནི་རིང་པོར་མི་ཐོགས་སྙམ་རྩེ་གཅིག་ཞག་བདུན་གསོལ་བ་བཏབ་པས། རྣལ་འབྱོར་པ་དམར་སྨུག་ཅེར་བུ་ཁ་ཊྭཾ་དང༌། ཐོད་པ་འཛིན་པ། རལ་པའི་ཐོར་ཚུགས་ཅན། རུས་པའི་རྒྱན་དྲུག་གིས་བརྒྱན་པ་གཅིག་ཁྲོང་གིས་བྱོན། སྐུུ་ལ་འཁྱུད་ཅིང་ཡུས་པའི་སྨྲེ་སྔགས་གསོལ། གསེར་སྲང་བཅུ་བདུན་ཐུམས་ཀོགས་བཀྲོལ་སྟེ་ཕུལ་བས་མ་བཞེས། ནན་གྱིས་བཞེས་པར་ཞུས་པས་བླ་མ་དཀོན་མཆོག་མཆོད་ཅིག་གསུང་ནས་ནགས་སེབ་ཏུ་གཏོར། འཕངས་སེམས་ཅིག་ཤར་བས་ཁྱོད་འཕངས་ན་སླར་ཡོད་ཏོ་གསུང་སྟེ། ཕྱག་གཉིས་སྙིམ་པ་ཁ་ཕྱེ་བས་མ་གོད་པར་སླར་གནང༌། རྗེ་མར་པས་ཀྱང་ལྟོས་པ་མེད་པར་ཞལ་རས་ལ་གཏོར། གསེར་གྱིས་དགོས་པ་ཡོད་ན་འདི་ཐམས་ཅད་གསེར་གླིང་ཡིན་ནོ་གསུང་ནས་ཞབས་ས་ལ་བརྡབས་པས་ས་གཞི་གསེར་དུ་སོང༌། རང་གྲོལ་ཡེ་ཤེས་ཉི་མ་ཡིས།།ཕུ་ལ་ཧ་རིའི་དགོན་པ་རུ།།མ་ཏིའི་མ་རིག་མུན་པ་སོལ།།ཡེ་ཤེས་སྣང་བས་ཁྱབ་པར་གྱིས།།ཅེས་ཏེ་ལོའི་ལུང་བསྟན་ཡོད་པས་ཕུལ་ཧ་རིར་འདོང་གསུང༌།

རྗེ་མར་པ་ལ་མཁའ་འགྲོ་རྣམས་ཆོས་ལ་འཁྲེན་པའི་ཆོ་འཕྲུལ་དང༌། འཇིགས་སྣང་ཅི་ཡང་བྱུང་བས་བདག་ལ་སྐྱོབ་ཏུ་གསོལ་ཞེས་གསོལ་བ་བཏབ་པས། བླ་མས་ལུང་བསྟན་བདག་གི་བུ།།སྣོད་ལྡན་མར་པ་བློ་གྲོས་ལ།།མཁའ་འགྲོའི་མིང་ཅན་བདུད་མོ་རྣམས།།བར་ཆད་རྩོམ་གྱིས་བྱིན་གྱིས་རློབས།། གསུངས་མ་ཐག་ཏེ་ལོའི་སྤྲུལ་པ་ཁྲོ་བོ་མང་པོ་བྱུང་བས་མཁའ་འགྲོ་རྣམས་སྐྲག་ཞིང་བརྒྱལ། སངས་པ་དང་མཁའ་འགྲོ་རྣམས་ན་རེ། འཇིགས་པའི་སྐུ་ལ་འཇིགས་པའི་གསུང༌།།འཇིགས་པའི་མཚོན་ཆ་ལེགས་བསྣམས་པ།།འཇིགས་ཆེན་སྐུ་ལ་སྐྱབས་སུ་མཆི།།བདག་ཅག་གནོད་སྐྱེལ་མ་ལགས་སྟེ།།བསྟན་པ་སྲུང་བར་བྱེད་པ་དང༌།།རྣལ་འབྱོར་རྣམས་ཀྱི་དྲོད་ཚད་ཉུལ།།ལུང་བསྟན་མར་པ་བློ་གྲོས་འདི།།ཡང་དག་མཐར་ཕྱིན་རྣལ་འབྱོར་སྟེ།།ཤིང་རྟའི་འཁོར་ལོ་བསྐྱོད་པ་བཞིན།།ཕུ་ལ་ཧ་རིར་སྤྱན་དྲང་ངོ༌།། ཞེས་ཟེར་སྟེ། སྐད་ཅིག་གིས་པུཥྤ་ཧ་རིར་ཕེབས། དེ་ན་བྲག་ལ་ཁྲོ་བོ་དང་མཁའ་འགྲོའི་རྗེས་དང༌། རྗེ་མར་པས་ཏེ་ལོའི་ཞལ་གཟིགས་པས་དགྱེས་སྟེ་བྲོ་མཛད་པའི་ཞབས་རྗེས་ཀྱང་ཡོད་སྐད། དེ་ཡང་མེ་ཏོག་དང་འབྲས་བུ་ཅན་གྱི་ཤིང་སྣ་ཚོགས་ཀྱི་ཚལ་ཆེན་པོ་ཡོད་པས་སཾ་ཀྲྀ་ཏའི་སྐད་དུ་པུཥྤ་ཧ་རི་ཞེས་དང༌། ཕལ་སྐད་ལ་དེ་ཟུར་ཆག་པ་ཕུ་ལ་ཧ་རི་ཞེས་པ་མེ་ཏོག་མདངས་འཕྲོག་གི་དགོན་པ་ཟེར་བ། རྒྱ་གར་བྱང་ཕྱོགས་སྟག་གཟིག་གི་ཡུལ་གྱི་ཕུུ་ན་ཡོད་པ། དབེན་ཞིང་ཡིད་ཏུ་འོང་བ། སྒོའི་ཕྱི་ཙམ་ཁོ་ན་ན་ཡོ་བྱད་ཀྱི་ཆུ། བཟའ་བའི་ཚོད་མ། དེ་ལ་འདེབས་པའི་པོད། འཚེད་པའི་མེ་ཤིང༌། དཀོན་མཆོག་མཆོད་པའི་མེ་ཏོག་རྣམས་དུས་གཅིག་ལ་ལོན་པས་རྒྱ་གར་ན་བསམ་གཏན་པའི་སྟི་གནས་མཆོག་ཏུ་གྲགས། དེར་བླ་མས་བུ་ཆོས་ཀྱི་བློ་གྲོས་སླེབ་པ་ལ་སྣ་ལེན་བྱེད་གསུང་ནས། ན་མཁའ་ལ་སྤྱན་གཟིགས་པས་ཉའི་རོ་མ་ཉམས་པ་སོ་མ་ལེགས་པ་ཅིག་བབས་བྱུང༌། འདི་གཤོས་གསུང་སྟེ་བཤས་པས་རང་བྱུང་ཤེལ་གྱི་ཕག་མོ་སོགས་རྟེན་ངོ་མཚར་ཅན་མང་པོ་དང༌།

རང་བྱུང་ཤེལ་གྱི་མཆོད་རྟེན་དང༌། ཚོགས་ཀྱི་རྫས་ཤ་ཆང་དང༌། འབྲས་ཆན་སོགས་དང༌། བཟའ་བཏུང་གི་བྱེ་བྲག་སྔོན་མ་མཐོང་བ་མང་པོ་དང༌། མཆོད་པ་འབུལ་བའི་ཡོ་བྱད་མང་པོ་བྱུང་ནས་མཆོད་པ་བཤམས། དབང་བསྐུར་མཛད་ཚེ་མདུན་ན་ཙནྡན་གྱི་སྡོང་པོ་ཅིག་འདུག་པའི་རྩེ་ལ་དགྱེས་རྡོར་ལྷ་དགུ་རྟེན་བརྟེན་པ་དང་བཅས་པ་དངོས་སུ་བྱོན། བུམ་དབང་བསྐུར་ཚེ་བླ་མའི་ཐུགས་ཀ་ནས་ལྷན་ཅིག་སྐྱེས་མ་དངོས་སུ་བྱོན་ནས་དབང་བསྐུར། ཐུགས་ཀ་ན་ཨཥྟའི་སྔགས་ཕྲེང་སྣང་བ་ཞལ་ནས་བྱུང་སྟེ་ཐུགས་ཀར་དངོས་སུ་ཐིམ། མཚན་ཞེ་སྡང་རྡོ་རྗེར་བཏགས། སྣང་སྲིད་དཀྱིལ་འཁོར་དུ་གཟིགས་ཅིང་བླ་མ་ཡིད་བཞིན་ནོར་བུའི་དབང་ཐོབ་པས་ལུས་མེད་པའི་ཉམས་སྐྱེས། བླ་མ་ཧེ་རུ་ཀར་དངོས་སུ་བཞེངས་པའི་ཡབ་ཡུམ་ཟུང་འཇུག་གི་སྦྱོར་མཚམས་ནས་བདུད་རྩིའི་རྒྱུན་བྱུང་བ་ཞལ་དུ་ཞུགས་པས་རྩའི་མདུད་པ་ཇི་སྙེད་པ་གྲོལ་སྟེ་གསལ་སྟོང་སྒྱུ་མ་ལྟ་བུའི་ཉམས་སྐྱེས། སླར་ཡང་པདྨའི་ཌཱ་ཀི་མ་ལས་ལྷན་ཅིག་སྐྱེས་པའི་ཡེ་ཤེས་ཀྱི་དབང་བསྐུར་བས། ཟག་མེད་ཀྱི་བདེ་བས་ལུས་སེམས་གང་སྟེ་བདེ་བ་ཆེན་པོའི་ཏིང་ངེ་འཛིན་ལ་ཞག་བདུན་འབྱམས་པས། དུས་གསུམ་གྱི་སངས་རྒྱས་ཐམས་ཅད་ཀྱིས་གསུངས་པའི་བརྗོད་བྱའི་དོན། མདོ་རྒྱུད་ཐམས་ཅད་ཀྱི་ཡང་སྙིང༌། ཌཱ་ཀི་མ་ཐམས་ཅད་ཀྱི་སྲོག་སྙིང༌། མར་གྱི་ཡང་ཞུན་ལྟ་བུ་ཉམས་རྟོགས་ཟུང་དུ་ཆུད་པ། དབང་བཞི་པའི་དོན་དེ་བླ་མའི་བྱིན་རླབས་ཀྱིས། ད་ལྟ་ཁྱོད་ཀྱི་རྒྱུད་ལ་སྐྱེས་པ་འདི་ཡིན་གྱི། བུ་ཁྱོད་ཉམས་དང་རྟོགས་པའི་རྩལ་སྦྱོངས། སྤྱིར་གདམས་པའི་མཆོག་དུ་གྱུར་པ་རྒྱུད་སྡེ་རབ་འབྱམ་གྱི་སྙིང་པོ། སངས་རྒྱས་དངོས་ཀྱི་བླ་མ་ཟར་མ་ཆད་པར་བརྒྱུད་པ། ཚེ་གཅིག་གིས་འཚང་རྒྱ་བ་ཆོས་དྲུག་གི་གདམས་པ་འདི་ཡིན་གྱིས་སྣོད་མིན་ལ་གསོངས། སྣོད་ལྡན་ལ་སྟོན། ཡེ་ཤེས་ཀྱི་ཌཱ་ཀིས་ཏེ་ལོ་ལ་ང་ལུང་བསྟན་པ་ཡིན། ང་ལ་ཡང་ཏེ་ལོས་ཁྱོད་ལུང་བསྟན་པ་ཡིན།

ཁྱོད་ལ་སློབ་མ་བས་ཀྱང་ཡང་སློབ་བཟང་བའི་རྒྱུད་པ་བསམ་གྱིས་མི་ཁྱབ་པ་འབྱུང་སྟེ་བསྟན་པ་རྒྱས་པར་འགྱུར། ཁྱོད་ལས་ཀྱི་ཕྱག་རྒྱ་བསྟེན་ལ་སྣོད་ལྡན་སྨིན་པར་གྱིས་ཅིགབླ་མའི་མཚན་ཉིད་རྒྱུད་པར་ལྡན།།སེམས་ཀྱི་མཚན་ཉིད་ཟུང་དུ་ཚུད།།སྣང་བའི་མཚན་ཉིད་སྤྲོས་དང་བྲལ།།འཁོར་བའི་མཚན་ཉིད་གཞི་རྩ་བྲལ།།མོས་གུས་གནད་ཀྱིས་མཚམས་སྦྱར་ནས།།སྟོང་ཉིད་སྙིང་རྗེ་རོ་མཉམ་པ།།རང་བྱུང་འོད་གསལ་བརྗོད་ལས་འདས།།རྟོགས་ན་ཕྱག་རྒྱ་ཆེན་པོ་ཡིན།། ཞེས་གསུང་ཞིང༌། སྐྱེད་རྫོགས་ཐམས་ཅད་ཆོས་དྲུག་དུ་མ་འདུས་པ་མེད་ཀྱང༌། ཐབས་ལ་མ་རྨོངས་པ་དང༌། རྣམ་གྲངས་མཐའ་ཡས་པས་གདུལ་བྱ་རྗེས་སུ་འཛིན་པའི་ཕྱིར། རྒྱུད་པ་ཡིད་བཞིན་ནོར་བུ། སྨིན་ལམ་ཡིད་བཞིན་ནོར་བུ། གྲོལ་ལམ་ཡིད་བཞིན་ནོར་བུ་ཞེས་སྟོན་པ་མཁའ་འགྲོ་སྙན་རྒྱུད། རྒྱལ་པོ་ཆོས་ཉིད་སྐྱེ་མེད་དང༌། བློན་པོ་རིགས་གསུམ་ལས་བྱེད་དང༌། རྨངས་ཕྲིན་ལས་མཐུན་སྦྱོར་རྣམས་སློབ་བཤད་ཏུ་སྟོན་པ་ཐུགས་རྒྱུད་གདམས་སྐོར་བཅོ་ལྔ་རིམ་ལྔ་སྟན་ཐོག་གཅིག་ཏུ་སྒོམ་པ་འདུས་པའི་མཐར་ཐུག་སོགས་དགྱེས་གསང་སྒྱུར་གདན་གྱི་རྒྱུད་ཀྱི་ཤོག་དྲིལ་བཞི། རྩ་རླུང་དྲ་མིག་འཁོར་ལོ་སོགས་མན་ངག་གི་ཤོག་དྲིལ་བཞི། རྫོགས་རིམ་རླུང་སེམས་གཉིས་མེད། ཕྱག་ཆེན་གཙོ་བོར་སྟོན་པ་སེམས་ཁྲིད་ཡིད་བཞིན་ནོར་བུ། གདན་བཞིའི་ཁྱད་ཆོས་འཕོ་བ་གྲོང་འཇུག་སོགས་གདམས་པ་ཐམས་ཅད་རྫོགས་པར་གནང༌། མི་ལའི་ལོ་རྒྱུས་ཞུས་པས། བྱང་ཕྱོགས་མུན་པའི་སྨག་རུམ་ན།།གངས་ལ་ཉི་མ་ཤར་འདྲ་བའི།།ཐོས་པ་དགའ་ཞེས་བྱ་བ་ཡི།།སྐྱེས་བུ་དེ་ལ་ཕྱག་འཚལ་ལོ།། ཞེས་ཕྱག་ཐལ་མོ་སྦྱར། དབུ་གུག་མཛད་པས། རི་དང་ཤིང་རྩི་ཐམས་ཅད་བོད་ཕྱོགས་སུ་མགོ་གུག་བྱུང༌། ཕུ་ལ་ཧ་རིའི་རི་དང་རྩི་ཤིང་རྣམས་ད་དུང་དེ་ལྟར་ཡོད་སྐད། ཕྱིས་བདེ་མཆོག་སྙན་རྒྱུད་ཁོ་ནའང་རྗེ་མི་ལས་སློབ་མ་རྣམས་ལ་ཆགས་ལམ་གཙོ་བོར་སྟོན་སྟེ་སྤྲོས་པ་དང་བཅས་གསུངས་པ་རས་ཆུང་སྙན་རྒྱུད།

གྲོལ་ལམ་གཙོ་བོར་སྟོན་ནས་སྤྲོས་པ་ཉུང་ངུས་སྟོན་པ་སྒམ་པོ་སྙན་རྒྱུད། ཆགས་གྲོལ་ཆ་མཉམ་དུ་བར་མར་སྟོན་པ་དེང་སང་ངམ་རྫོང་སྙན་རྒྱུད་དུ་གྲགས་པ། ངོ་བོ་ཆུ་མིག་སྔོ་འབུར་དུ་མཇལ་བའི་ཞུ་ཡས་དར་མ་དབང་ཕྱུག་ཡིན་པར་བཤད་པས་ཞི་བ་འོད་ཀྱི་སྙན་རྒྱུད་དང༌། ངམ་རྫོང་སྟོན་པ་ཉིད་ལ་གནང་བ་ངམ་རྫོང་སྙན་རྒྱུད་སྟེ་མང་དུ་དར་རོ།།མ་སྒོམས་པར་འཚང་རྒྱ་བ་ཞེས་པའང་སྤྱིར་འཕོ་བའི་སྐབས་སུ་བཙན་ཐབས་ཀྱི་འཕོ་བ་སྦྱང་བ་ལ་མི་ལྟོས་པ་དང༌། བར་དོ་བློ་ཆོད་ཀྱིས་སྔོན་མ་སྦྱངས་པ་ལ་ཡང་བར་དོ་དང་པོ་ངོ་སྤྲད་པས་གྲོལ་བ་དང༌། སྤྱིར་སེམས་ཀྱི་ངོ་བོ་མཐོང་བའི་དེ་མ་ཐག་གྲུབ་མཐའ་པ་སྤྱི་ལ་ལྟོས་སྟེ་གྲོལ་བ་ལྟ་བུ་ཡིན་ལ། གཉིད་དུས་ཀྱི་འོད་གསལ་སོགས་གནད་ཤེས་ན་འཚང་རྒྱ་བ་ལ་ཡུན་རིང་མི་དགོས་པའི་གདམས་པ་དུ་མ་ཡོད་པས་ཚེགས་ཆུང་ངུས་ཆོག་པའི་ དོན་ཏོ།། མར་པ་མནལ་དུ་སོང་བ་ཞིག་ལ་དགྱེས་རྡོར་སྤྲུལ་སྟེ་ཡར་ལོངས་དང་ཡི་དམ་དགྱེས་པ་རྡོ་རྗེ་ཡང་ཕེབས་འདུག ཁྱོད་སྔོན་ལ་ཡི་དམ་ལ་ཕྱག་བྱེད་ཏམ། ང་ལ་ཕྱག་བྱེད་གསུང་བ་ན་ཡི་དམ་ལ་ཕྱག་མཛད་པས་འདི་དག་ཁོ་བོའི་སྤྲུལ་བ་ཡིན་གསུང་ནས་ཡི་དམ་ཐུགས་ཀར་བསྡུས། རྟེན་འབྲེལ་དེས་ཁྱོད་ལ་མི་རྒྱུད་ཤ་བའི་མཇུག་མ་འདྲ་བ་སྡུམ་ལོག་གེ་བ་ཞིག་ལས་མི་ཡོང་བ་འདུག །ཆོས་རྒྱུད་སངས་རྒྱས་ཀྱི་བསྟན་པ་གནས་ཀྱི་བར་དུ་འབྱུང་གསུང༌། མི་རྒྱུད་ཀྱི་རྟེན་འབྲེལ་ཞུས་པས་ཕ་སྤད་ཐམས་ཅད་ཚེ་སྒྲུབ་དམ་པོ་ལོ་གསུམ་བར་ཆད་མེད་པར་གྲུབ་ན་རྟེན་འབྲེལ་ཟློག་ནུས་སྟེ་ཁྱོད་ཀྱིས་མི་འགྲུབ་གསུང༌། དེ་དུས་རྗེ་མར་པའི་སྐུ་ལ་རྒྱ་ཚད་ཀྱིས་བྲོ་འཚལ་བ་དང༌། རླུང་གིས་དྲན་པ་ཉམས་པ་སོགས་འགྲོངས་ལ་ཐུག་པ་དུ་མ་བྱུང་ཡང་བླ་མའི་ཐུགས་རྗེ་དང༌། རྐྱེན་ངན་ལ་རོ་བསྙམས་པས་ལེགས་པར་དངས། བླ་མ་ཚོལ་བའི་དཀའ་ལས་ལ་ད་བརྙེད་ནས་འབྲལ་མེད་བྱེད། བོད་ཏུ་ལོག་ཁ་ན་མེད་སྙམ་པ་ན་ཐུགས་དམ་པདྨ་དམར་པོའི་ཕྲེང་བ་བརྒྱ་རྩ་བརྒྱད་པ་དེ་གནང་ནས།

བུ་ཁྱོད་ང་དང་འདུ་འབྲལ་མེད། ཡོན་ཏན་ཕྲིན་ལས་གཉིས་སུ་མེད། ངོ་བོ་དབྱེར་མེད་ཀྱང་རྣམ་པ་སྒྱུ་ལུས་ཀྱི་ཕུང་པོ་ཞིག་པའི་དུས་སུ་དག་སྣང་ལ་བླ་མ་ཡི་དམ་དང་དཔའ་བོ་མཁའ་འགྲོའི་གསུ་བ་འབྱུང་བ་ཆོས་ཉིད་ཡིན་པས་དེའི་ཚེ་ཁོ་བོ་གསུ་བ་ལ་ཡོང༌། ཕྱི་མ་རྒྱ་གར་ཤར་གྱི་རྒྱུད་ཧ་རི་ཀ་བའི་གླིང་དུ་པདྨ་ལས་བརྫུས་སྟེ་སྐྱེས་ནས་ལྷོ་ཕྱོགས་དཔལ་གྱི་རི་ལ་ང་དང་འཕྲད་ནས་མི་ཕྱེད་སྦས་པའི་རྡོ་རྗེ་ཞེས་བྱ་བར་གྱུར་ནས་སྤྱོད་པ་མཐར་ཕྱིན་སྟེ། འཁོར་ཚོམ་བུ་དང་བཅས་པ་མཆོག་གི་དངོས་གྲུབ་ཐོབ་པར་འགྱུར། ཚེ་འདིར་ཡང་བྱང་ཕྱོགས་ཁ་བ་ཅན་འདུལ་བའི་རྒྱལ་ཚབ་ཏུ་མངའ་གསོལ་བ་ཡིན་པས་ཅིས་ཀྱང་བོད་དུ་འགྲོ་དགོས། ཁྱོད་ཀྱི་སློབ་མ་དང་ཡང་སློབ་ནས་བཟུང་སྟེ་མི་རབས་བཅུ་གསུམ་མཁའ་སྤྱོད་ལ་འགྲོ་ ཞིང༌། ཁྱོད་ཀྱི་རྗེས་འཇུག་ཕལ་ཆེར་གསང་སྔགས་ཀྱི་དོན་རྟོགས་པའི་སར་གནས་ཀྱི་སེམས་དཔའ་ཕྱི་ཉན་ཐོས་ཀྱི་བརྟུལ་ཞུགས་ལ་གནས་པ་ཤས་ཆེར་འབྱུང་ལ། གཞན་ཆ་ལུགས་ངེས་མེད་ཀྱིས་སངས་རྒྱས་ཀྱི་བསྟན་པ་འཛིན་པར་འགྱུར་རོ་ཞེས་དབུ་ཐོག་ཏུ་ཕྱག་བཞག་སྟེ་གསུངས་པ། སྔོན་ཚུལ་བཞིན་སྦྱངས་པའི་ལས་འཕྲོ་ཅན།།བོད་ཡུལ་གྱི་མར་པ་ལོ་ཙཱ་ཁྱོད།།འཁོར་ལོས་བསྒྱུར་རྒྱལ་རིན་ཆེན་འཛིན།།ཞེན་པ་རྡོ་ལ་ཡི་གེ་བྲིས།།རིགས་རྒྱུད་ན་མཁའི་མེ་ཏོག་ཡལ།།ཆོས་རྒྱུད་ཆུ་བོའི་གཞུང་ལས་རིང༌།།སེང་གེ་ཁྱུང་གི་ཕྲུ་གུ་བཞིན།།བུ་སློབ་མ་བས་ཀྱང་ཡང་སློབ་བཟང༌།།ཐེག་ཆེན་སྙིང་པོའི་དོན་བསྡུས་ནས།།ལས་ཅན་སྨིན་དང་གྲོལ་བྱེད་པ།།སྐལ་ལྡན་གདུལ་བྱའི་རྒྱལ་པོ་ཁྱོད།།ཆོས་ཀྱི་རྒྱལ་སྲིད་ལ་བསྐོས་ཕྱིར།།ད་ནི་བོད་ཡུལ་དབུས་སུ་སོང༌།།བྱང་ཕྱོགས་ཁ་བ་ཅན་གྱི་ཕྱོགས།།སྤོས་ཀྱི་ཤིང་སྣས་བརྒྱན་པའི་ས།།སྨན་སྣ་ཚོགས་སྐྱེ་བའི་རི་མགུལ་ན།།སྐལ་ལྡན་གདུལ་བྱ་སྣོད་ལྡན་ཡོད།།ཁྱོད་དེ་རུ་སོང་ལ་འགྲོ་དོན་སྒྲུབས།།བུ་ཁྱོད་ཀྱི་སྐུ་དོན་འགྲུབ་སྟེ་མཆི།།སྐྱེ་བ་འདི་ཉིད་འདས་གྱུར་ནས།།མཉམ་ཉིད་བདེ་བ་ཆེན་པོའི་གནས།།འོད་གསལ་གྱི་ངང་དུ་མཇལ་བར་བགྱི།

།ཞེས་གསུངས་ཅིང༌། འདི་ལའང་རྣམ་ཐར་སྔ་རབས་པ་ཅིག་ན། སྨན་སྣ་ཚོགས་སྐྱེ་བའི་རི་མགུལ་ན།།ལྷོ་དྲོ་བོ་ལུང་ཞེས་གྲགས་པ་ན།།བྲག་ཟངས་ཕུག་ཞེས་པའི་གནས་ཆེན་ན།།མ་མཁའ་འགྲོ་སྤྲིན་ལྟར་འདུ་བ་ཡོད། །ཅེས་དང༌། ཞེན་པ་རྡོ་ལ་རི་མོ་བཀྲ། །ཅེས་པའི་འོག་དུ། འཁོར་བ་ཆུ་རིས་རང་ཡལ་འགྱུར།།མཁར་ཅིག་མར་པའི་སྐུ་མཁར་དེ།།ནང་སྲལ་གཉིས་པོ་ཇོ་མོ་གཉིས།།བར་ཐོག་བདུན་པོ་སྲས་བདུན་སྟེ།།དེ་ནི་མི་ནུབ་རྒྱལ་མཚན་ཡིན།།ཛམ་བུ་གླིང་པའི་མཆོད་རྟེན་སྟེ།།བཀའ་རྒྱུད་ཀུན་གྱི་མེས་པོའི་མཁར།།འདི་ལ་ཀུན་ཀྱང་དད་པར་འགྱུར།།མཁར་སྒོ་བྱང་དུ་བསྟན་པ་ཡིས།།གདུལ་བྱ་སྣོད་ལྡན་བྱང་ནས་འབྱུང༌།།འོག་སྒོ་འཁོར་བའི་རྒྱུན་ལམ་བཅད།།སྟེང་སྒོ་བྱང་ཆུབ་ཐར་ལམ་ཕྱེ།།བུ་སློབ་མ་བས་ཀྱང་ཡང་སློབ་བཟང༌།།ཆོས་རྒྱུད་བསྟན་པ་དར་བར་འོང༌།། ཞེས་སྔ་རབས་ཀྱི་རྣམ་ཐར་ཇོ་བོ་བཙུན་པའི་བློ་ནས་བྱུང་བ་ཡིན་ཟེར་བ་ཞིག་ཁོ་ན་ ན་སྣང༌། ཕུག་པ་ཟངས་ཆུང་ཁ་སྦུབ་ཡོད།།མི་གཅིག་ལྡང་བའི་ཤིང་ཅིག་ཡོད།།མི་གཅིག་ལྡང་བའི་ཆུ་ཅིག་ཡོད།།བྲག་ལ་ཐབ་ཀ་རང་བྱུང་ཡོད།། ཅེས་ལུང་བསྟན་པར་ངག་སྒྲོས་ལ་ཟེར་ཞིང་སྣང་ངོ༌། །དེའི་ཚེ་རོལ་མོའི་འུར་གྱིས་ན་མཁའ་གང་བ་དང་དྲི་ཞིམ་པོའི་ངད་དང་འོད་ཟེར་དཔག་དུ་མེད་པ་ཉི་ཟླའི་འོད་ལས་ལྷག་པ་བྱུང་ཞིང༌། མཆོད་པའི་ལྷ་ཚོགས་ན་མཁའ་གང་བའི་དབུས་ན་སེང་གེའི་ཁྲི་པདྨ་བརྩེགས་པའི་སྟེང་དུ་བླ་མ་ན་རོ་པ་ཆེན་པོ་བཞུགས་སྟེ། དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པས་ཕྱག་འཚལ། སྐོར་བ་བྱེད། མཆོད་ཅིང་བསྟོད་སྟེ། ན་མཁའི་དབྱིངས་ཇེ་མཐོ་ཇེ་མཐོར་མཁའ་སྤྱོད་ཏུ་གཤེགས་པར་གཟིགས་སོ།། འཇིག་རྟེན་མཁའ་འགྲོ་དང་ཤ་ཟའི་ཚོགས་རྣམས་ཀྱིས་མཆོད་གཏོར་ཀུན་ཡང་ཁྱེར་སྟེ་མེད་པར་གྱུར། གྲོགས་མཆེད་ལྕམ་རྣམས་ཀྱང་སོ་སོར་གྱེས་སྟེ་རྗེ་བཙུན་རང་གཅིག་པོར་བཞུགས་པའི་ཚེ། ཐུགས་སྐྱོ་བར་གྱུར་ནས་ཉི་ཤར་ལ་སེང་ལྡེང་སྟུག་པོའི་ནགས་ཁྲོད་ཏུ་སྐྱོ་བསེང་ལ་བྱོན་སྟེ་གསོལ་བ་བཏབ་པས།

ཌ་མ་རུ་ཁྲོལ་གྱིས་གྲག་ཙ་ན་བླ་མ་ཆེན་པོ་ན་རོ་པ་མངོན་སུམ་དུ་བྱོན་སྟེ། ཤིང་ནྱ་གྲོ་དྷའི་སྡོང་པོའི་སྟེང་དུ་བཞུགས་ནས་ལོ་ཙཱ་བའི་སྐྱོ་བ་བསེང་བྱེད་ཆོས་དྲུག་དྲིལ་བ་རྡོ་རྗེའི་མགུར་གསུངས་པ། དལ་འབྱོར་གཟུགས་ཀྱི་ཕུང་པོ་འདི།།གཡར་སྐྱོ་ཙམ་ན་འདི་སྐད་ལོ།།ལུས་ཀྱི་གནས་ཐབས་སྒོམ་པའི་གནད།།སེམས་ཀྱི་བཞག་ཐབས་ལྟ་བའི་གདེང༌།།ཕྱི་ནི་སྒྱུ་མ་ལྷ་ཡི་སྐུ།།ནང་ནི་རྩ་གསུམ་འཁོར་ལོ་བཞི།།འོག་ན་ཨ་ཤད་ཙཎྜ་ལི།།སྟེང་ན་ཧཾ་ཡིག་རྣམ་པ་ཅན།།བར་ན་བདེ་སྟོང་གསལ་བའི་ཉམས།།སྟེང་འོག་རླུང་གི་འཁོར་ལོའི་དབྱིབས།།མིང་ཡང་གཏུམ་མོའི་གདམས་ངག་ཟེར།།སེམས་གནད་ཏུ་ཚུད་ཏམ་ལོ་ཙྪ་བ།།དུས་རྨི་ལམ་ཙམ་གྱི་འཁྲུལ་པ་ལ།།གནད་མགྲིན་པ་ཨོཾ་གྱི་ས་བོན་ཅན།།ཕྱི་ནི་སྣང་བ་སྒྱུ་མ་ཙམ།།ནང་ན་ཉམས་མྱོང་སྨྲར་མ་སྟུབ།།ཉིན་མཚན་སྣང་བ་སྤྲུལ་པའི་སྐུ།།མིང་ཡང་སྒྱུ་ལུས་ཀྱི་གདམས་ངག་ཟེར།།ཞེན་པ་ལོག་གམ་ལོ་ཙྪ་བ།།གཉིད་དང་རྨི་ལམ་བར་ཤེད་ན།།གཏི་མུག་ཆོས་སྐུའི་ངོ་བོ་ཅན།།བརྗོད་མེད་འོད་གསལ་བདེ་བའི་ཉམས།།རྗེས་ལ་འོད་གསལ་རྒྱ་ཡིས་གདབ།།མིང་ཡང་འོད་གསལ་གྱི་གདམས་ངག་ཟེར།།སེམས་སྐྱེ་མེད་ཏུ་རྟོགས་སམ་ལོཙྪ་བ།།སྒོ་བརྒྱད་འཁོར་བའི་སྐར་ཁུང་ཅན།།སྒོ་གཅིག་ཕྱག་རྒྱ་ཆེན་པོའི་ལམ།།སྒོ་བརྒྱད་བཀག་ནས་སྒོ་གཅིག་འབྱེད།།སེམས་ཀྱི་མདའ་ལ་རླུང་གི་གཞུ།།ཧིཀ་ཀའི་རྒྱུད་ཀྱིས་རབ་བསྐུལ་སྟེ།།རྣམ་ཤེས་ཚངས་པའི་ལམ་ནས་འདོན།།རྣམ་པར་ཤེས་པའི་ཆོས་ཉིད་འདས།།མིང་ཡང་འཕོ་བའི་གདམས་ངག་ཟེར།།རླུང་དུས་སུ་ཁེགས་སམ་ལོཙྪ་བ།།རྨི་ལམ་དུས་ཀྱི་ཤེས་པ་དེ།།བར་དོའི་ཤེས་པར་སྲེ་དགོས་པས།།ལོངས་སྤྱོད་རྫོགས་སྐུའི་ངོ་བོ་ཅན།།རྨི་ལམ་བར་དོ་བསྲེ་འཕོའི་གནད།།མིང་ཡང་བར་དོའི་གདམས་ངག་ཟེར།།རྨི་ལམ་འབྱོངས་སམ་ལོཙྪ་བ།།རང་ལུས་དུས་ཀྱི་ཚད་ལ་ཕེབས།།གཞན་ལུས་མཚན་ལྡན་རྟེན་གྱི་འཕྲུལ།།བར་ན་ཡིག་འབྲུ་རླུང་གི་རྟ།།རང་ལུས་ཁང་སྟོང་བཞིན་དུ་བོར།།གཞན་ལུས་སྤྲུལ་སྐུའི་ངོ་བོ་ཅན།།མིང་ཡང་གྲོང་འཇུག་གི་གདམས་ངག་ཟེར།།རླུང་ལས་སུ་རུང་ངམ་ལོཙྪ་བ།།རྨི་ལམ་ཡུལ་གྱི་སྣང་ཚུལ་དེ།།སྐྱེས་པ་བརྨིས་ན་ཕོ་འདྲེར་བཟུང༌།།བུད་མེད་བརྨིས་ན་མོ་འདྲེར་བཟུང༌།།བྱོལ་སོང་བརྨིས་ན་ཀླུ་རུ་བཟུང༌།།དགའ་བ་བརྨིས་ན་སེམས་སྤངས་མཐོ།།ངན་པ་བརྨིས་ན་སྙིང་མི་དགའ།།འདྲེ་རང་སེམས་རྩ་བར་མ་ཤེས་ན།།བགེགས་ལ་ཟད་པ་མེད་པར་འགྱུར།།ཕྱི་ནང་གི་ཆོས་ལ་ཐོས་པ་དགོས།།གོམས་པས་མཐའ་གཉིས་སྤོང་བ་ཡིན།།ཡིན་མིན་སྒྲོ་འདོགས་ཆོད་ལགས་སམ།།གོལ་བས་མི་འཇིགས་གདེང་ཐོབ་ཡིན།།ལམ་དེ་ལས་སྐྱེལ་ས་ག་ན་ཡོད།།ཅེས་གསུངས་པས།

ཐུགས་སྐྱོ་བ་སངས་ཅིང་བླ་མ་དང་འབྲལ་མེད་ཀྱི་གདེང་ཐོབ་པར་གྱུར་ཏོ།།དེ་ནས་རི་བོ་མེ་ལྟར་འབར་བར་མངའ་བདག་མཻ་ཏྲྀ་པའི་དྲུང་དུ་བྱོན། སྐུ་ལྟ་བས་ཆོག་མི་ཤེས་པ་གཟི་བརྗིད་ཉི་མ་ལྟ་བུར་ནྱ་གྲོ་དྷའི་ཤིང་དྲུང་ན་བཞུགས་པ་མཐོང་བས་དགའ་བ་ཚད་མེད་པ་སྐྱེས། གསེར་གྱི་མཎྜལ་ཕུལ། བདག་བླ་མ་དང་དངོས་སུ་མཇལ། དབང་གདམས་པས་ཚིམ། བསམས་པའི་དོན་གྲུབ་ཀྱང་བླ་མ་མཁའ་སྤྱོད་ཏུ་གཤེགས་པས་སྐྱོ་བར་ཡང་བྱུང༌། ད་བདག་ལ་བཀའ་དྲིན་གྱིས་སྐྱབ་ཏུ་གསོལ་ཞེས་ཞུས་པས། བླ་མ་མཁའ་སྤྱོད་ཏུ་གཤེགས་ནས་ཀྱང་མཇལ་བ་དེ་སྐལ་པ་རབ་ཏུ་གྱུར་པ་ཡིན། ངས་ཀྱང་ཁོ་བོ་རང་དང་གཉིས་སུ་མེད་པར་བྱིན་གྱིས་རླབ་བོ་གསུང་ནས་དབང་བསྐུར་བའི་ཚེ་ཙནྡན་ལ་སོགས་པའི་དྲི་བཟང་གི་ངད་བྱུང༌། སྒྲོན་ཤིང་མཛུབ་གང་སྤར་བའི་མར་མེས་ཉིན་མོ་ལྟར་གསལ་ཞིང་ཞག་བདུན་ཐུབ། དེ་ཌཱ་ཀིའི་ལག་གིས་འཛིན་པའི་རྟགས་སུ་སྒྲོན་ཤིང་དེ་གཡོ་འགུལ་དང་ཕན་ཚུན་དུ་འགྲོ། ལྷའི་རོལ་མོ་སྣ་ཚོགས་པའི་སྒྲ་གྲག །བདེ་མཆོག་གི་དབང་གནང་ཚེ་ས་གསུམ་གྱི་དཔའ་བོ་མཁའ་འགྲོ་རྣམས་སྐུ་མི་མངོན་པར་སྔགས་ཀྱི་རང་སྒྲ་སྒྲོག་པ་བྱུང༌། གཏོར་མ་སྐྱོད་ཚེ་ཞིང་སྐྱོང་མཁའ་འགྲོའི་སྤྲུལ་པ་ཅེ་ཅང་དམར་མོ་བདུན་བསྒྲིགས་ནས་གཏོར་མ་དངོས་སུ་ལེན་པ་བྱུང༌། གནས་འོག་མིན་དང་བླ་མ་རྡོ་རྗེ་འཆང་ཆེན་པོར་དངོས་སུ་ཐག་ཆོད་པའི་གཟིགས་སྣང་དང་བྱིན་རླབས་བྱུང༌། སྤྱི་བོར་ཕྱག་བཞག་ནས་བུ་ཁྱོད་སྐྱེ་བ་གསུམ་གྱི་མཐར་འཚང་རྒྱ་བར་འགྱུར། ད་ལྟ་བོད་ཡུལ་གྱི་འགྲོ་བའི་དོན་གྱིས་ཅིག །དུས་ཀུན་དུ་དཔའ་བོ་མཁའ་འགྲོ་ལ་ཚོགས་ཀྱི་མཆོད་པ་མ་བཅད། གཉིས་སུ་མེད་པའི་དོན་རྟོགས་ཀྱང་སངས་རྒྱས་ཐམས་ཅད་ཀྱི་ངོ་བོ་བླ་མ་སྤྱི་བོར་ཁུར། རང་སེམས་ཡིད་བཞིན་གྱི་ནོར་བུ་ཟུང་ལ་རང་གཞན་གྱི་དགོས་འདོད་གྲུབ་པར་གྱིས་ཅིག་ཞེས་དམ་ཚིག་རྡོར་དྲིལ་གྱི་ཕྱག་གི་སོར་གདུབ་ཅིག་གནང༌།

ལྟས་འདི་དག་རེ་ཞིག་རྒྱ་གར་དུ་གསོངས་ཅིག་གསུང་ངོ༌།།དེ་ནས་དུག་མཚོའི་འགྲམ་དུ་དཔལ་ཞི་བ་བཟང་པོ་ལ་ཕྱི་ཕྱག་ལ་བྱོན་པས་མཉེས་ ཅིང༌། ཚོགས་འཁོར་ཞིག་གནང་བའི་གྲལ་དུ་བུད་མེད་ཅིག་གིས་མི་རོ་ཅིག་བསྐྱལ་བྱུང༌། དེའི་ཐོད་པ་བྲེགས། དཔལ་ཞི་བ་བཟང་པོའི་གསང་ཆབ་བླུགས་སྟེ་ཀླད་པ་དང་བསྲེས་ནས་དམ་ཚིག་གི་རྫས་སུ་འགྲེམས་ཀྱི་འདུག་པ་རྗེ་མར་པའི་ཐད་དུ་སླེབ་པ་དང་ཆིལ་ཆིལ་ཁོལ་བ་ལ་གཟིགས་པས་མཧཱ་མཱ་ཡའི་ཡིག་འབྲུ་སྔགས་ཀྱི་རྣལ་འབྱོར་གྱི་ཞལ་གཟིགས། དམ་རྫས་དེའང་རོ་མཆོག་བརྒྱ་དང་ལྡན་པར་མྱོང༌། རྣལ་འབྱོར་གསུམ་གྱི་རྟོགས་པ་ལ་རྒྱ་མཚོ་ལྟར་བྲི་གང་མེད་པར་གྱུར་སྟེ་བླ་མས་བྱིན་རླབས་དང་ཆེད་ཏུ་བརྗོད་པ་མཛད་ཏོ།།དེ་ནས་དཔལ་ཡེ་ཤེས་སྙིང་པོ་ལ་ཕྱི་ཕྱག་ལ་བྱོན་པས་ནགས་ཚལ་ཆེན་པོ་ན་རིགས་ངན་མ་ཞིག་གིས་ཞམ་རིང་མཛད་སྟེ་བཞུགས། གར་དགར་འགྲོ་ས་མེད་ཅིང་ལམ་ཡང་མི་རྙེད། རིགས་ངན་མ་དེ་ཆུ་ལེན་དུ་འོང༌། སྒུགས་ཟེར་ནས་ཆུ་མིག་གི་དྲུང་དུ་བཞུགས་པས་རིགས་ངན་མ་དེས་བུམ་པ་ཅིག་ཁྱེར་ནས་ཆུ་ཟེད་པ་རྣམས་བྱང་སེམས་དཀར་པོར་སྐྱ་མེར་སོང༌། བུད་མེད་དེས་བུམ་པའི་ཁར་འཁྲུལ་འཁོར་ཞིག་བཅས་པས་གསང་གནས་ནས་རཀྟའི་རྒྱུན་ཕབ་སྟེ་གང་བ་ལ་ཆུ་འདིའི་སུམ་གཉིས་ཀྱིས་ཁྲུས་གྱིས་སུམ་ཆ་འཐུང་ཞིག་གསུང་ཟེར་བས། རྣམ་རྟོག་བཅོམ་ནས་བྱང་སེམས་དཀར་དམར་འདྲེས་པ་དེ་འཐུངས་ཅིང་ཁྲུས་བྱས་པས་གསལ་སྟོང་སྒྱུ་མ་ལྟ་བུའི་ཉམས་སྐྱེས། བུམ་ནང་དུ་བལྟས་པས་གསང་བ་འདུས་པའི་རྟེན་བརྟེན་པ་ཐམས་ཅད་ཞལ་མཐོང༌། དེའི་མོད་ལ་དཔལ་ཡེ་ཤེས་སྙིང་པོ་བྱོན་ནས་བུ་ཁྱོད་རྒྱུད་ཡོངས་སུ་སྦྱངས་སམ། སེམས་ཉོན་མོངས་པའི་འཆིང་བ་ལས་གྲོལ་ལམ། དེ་ཁོ་ན་ཉིད་ཀྱི་དོན་ཁོང་དུ་ཆུད་ཏམ་ཞེས་དབང་བཞིའི་དོན་ངོ་སྤྲད། སླར་གདམས་པ་དང་རྗེས་སུ་བསྟན་པ་མཐར་ཕྱིན་པ་མཛད་སྟེ་གཉིས་སུ་མེད་པར་བྱིན་གྱིས་བརླབས་སོ།།མདོར་ན་རྒྱ་གར་ལ་ལན་གསུམ་དུ་བྱོན།

བླ་མ་ཐམས་ཅད་ཚོགས་དང་ཁྱད་པར་གྱི་མཆོད་པས་མཉེས་པར་མཛད། དཔལ་ན་རོ་པ་དང་ལོ་དྲུག་ཟླ་བ་བདུན་དུ་འབྲལ་མེད་ཏུ་འགྲོགས། སྔ་ཕྱིར་ཅི་རིགས་སུ་བསྟེན། སྤྱིར་རྒྱ་གར་དུ་ལོ་ཉི་ཤུ་བཞུགས། ན་རོ། མཻ་ཏྲྀ། ཀུ་ཀུ་རི་པ། ཡེ་ཤེས་སྙིང་པོ། རུས་པའི་རྒྱན་ཅན་མ་སྟེ་གྲུབ་ཐོབ་ཞལ་ལྔའི་གདམས་པ་ཐམས་ཅད་ཡོངས་སུ་རྫོགས་ཅིང༌། ཁྱད་པར་ན་རོ་མཻ་ཏྲྀས་རྒྱལ་ཚབ་ཏུ་དབང་བསྐུར་བར་གྱུར་ཏོ།།གཞན་ཡང་སིངྒྷ་གླིང་པ་རོལ་པའི་རྡོ་རྗེ་ལ་གསང་འདུས་འཇམ་རྡོར་གསན། ཀ་སོ་རི་པ་དང་རི་རི་པ་ལ་བདེ་མཆོག །ཨོ་དེ་བི་ཤའི་ནག་པོ་དམ་ཚིག་རྡོ་རྗེ་ལ་གཤིན་རྗེའི་གཤེད། ཁ་ཆེ་ཛྙཱ་ན་ཀཱ་ར་ལ་རྡོ་རྗེ་བདུད་རྩི། དེ་ཝ་ཨ་ཀཱ་ར་སིདྡྷི་ལ་སངས་རྒྱས་མཉམ་སྦྱོར། ཨ་བྷི་ཛུ་ག་ལ་སངས་རྒྱས་ཐོད་པ། ཕམ་ཐིང་པ་ལ་གདན་བཞི། པེཎྜ་པ་ལ་རལ་གཅིག་མ། མ་ན་ཀ་ཤྲི་ལ་ངེས་བརྗོད། ཀ་ན་ཤྲི་ལ་རྡོ་རྗེ་མཁའ་འགྲོ། ཌཱ་ཀི་མ་མངོན་པར་དགའ་བའི་ཡིད་ཅན་དང་བདེ་བའི་མྱུ་གུ་ཅན་ལ་རྣལ་འབྱོར་མའི་སྐོར་གསན་སྟེ་སྣང་བ་འགྱུར་ངེས་བཅུ་གསུམ་ཟེར། གཞན་ཡང་པཎྜི་ཏ་དང་རྣལ་འབྱོར་པ་མཐའ་ཡས་བསྟེན་སྟེ་རྒྱུད་མན་ངག་ཐམས་ཅད་ཀྱི་རྒྱ་མཚོར་གྱུར་ཅིང༌། རྒྱ་གར་གྱི་མན་ངག་ཟབ་གུ་ཐམས་ཅད་བསྣམས་པར་གྲགས་སོ།།  དེ་ལྟར་བླ་མ་རྣམས་དང་མཆེད་གྲོགས་གོང་མ་ཕྱག་གི་འོས་ཐམས་ཅད་ལ་ཕྱི་ཕྱག་མཛད། ཀུན་གྱིས་ཀྱང་བྱང་ཆུབ་ཀྱི་ཤིང་དང༌། ལུམྦིའི་ཚལ་གྱི་པླཀྵ་དང༌། རྩ་མཆོག་གི་སཱ་ལ་དང༌། ཤིང་ཆེན་པོ་བརྒྱད་དང༌། དཔག་བསམ་གྱི་ཤིང་དང༌། འོག་མིན་སོགས་འཇིག་རྟེན་གྱི་ཁམས་གཞན་གྱི་ཤིང་སོགས་ཤིང་ཁྱད་པར་ཅན་གྱི་དུམ་བུ་ཆུང་ངུ་རེ། སྟོན་པ་འཁོར་བཅས་དང༌། གྲུབ་ཐོབ་གོང་མའི་སྐུ་བལ་གྱི་རིང་སྲེལ་དང༌། སྐུ་གདུང་གི་རིང་སྲེལ་སོགས་སྣ་རེ། རང་གི་གདམས་པ་དང༌། མྱོང་རྟོགས་དང༌། ཡི་དམ་གྱི་སྙིང་པོ་སོགས་ཕྱག་གིས་ཤངས་མཚལ་སོགས་ཀྱིས་བྲིས་པའི་ཤོག་དྲིལ་ཆུང་ངུ་རེ་རྣམས་བྱིན་རླབས་ཀྱི་རྟེན་དུ་གནང་ཞིང༌།

འོག་མིན་དུ་མཇལ་བའི་སྨོན་ལམ་མཛད། རྟེན་ཁྱད་པར་ཅན་རྣམས་ལ་ཡང་ཕྱི་ཕྱག་དང་མཆོད་པ་མཛད། ཁྱད་པར་རྡོ་རྗེའི་གདན་དུ་སྲིན་པོ་མཆོད་པ་བྱེད་པ་དང་དུས་མཚུངས་པས་མཚན་མོ་ཞིག་མི་མ་ཡིན་གྱི་ཀུ་ཅོའི་སྒྲ་ཆེན་པོ་བྱུང༌། སང་ཉིན་གཎྜོ་ལའི་མདུན་ན་སྲིན་པོ་ཅིག་ཤི་བའི་རོ་འདུག་སྟེ་གདོང་པ་ལ་མཐོ་བཅུ་དྲུག་འདུག ཁྲུ་གསུམ་ཟེར་བའི་ཡི་གེ་གཉིས་སྣང༌། དེར་མི་ཐམས་ཅད་སྐྲག་ཞིང་རེག་མི་ནུས་པར་འདུག་པས་རྗེ་མར་པས་རང་གི་ལུས་སྲུང་བའི་གྲོགས་བཞག་སྟེ་གྲོང་འཇུག་མཛད། སྲིན་པོའི་རོ་ལ་ཞུགས་སྟེ་རོང་ཁུང་ཞིག་དུ་བསྐྱལ་བས་མི་ཐམས་ཅད་དགའ་ཞིང་གྲུབ་ཐོབ་རྩོད་མེད་ཏུ་གྲགས་སོ།།དེ་ནས་བྲམ་ཟེ་ས་མནྟ་ཀིརྟི་དང༌། རྣལ་འབྱོར་མ་སུ་ཁ་དྷ་རི་དང༌། མི་མཉམ་རྡོ་རྗེ་ དང༌། བུ་མོ་ཙཀྲ་མ་དང༌། ཀུཎྜ་ལི་དང༌། བྲམ་ཟེའི་ཁྱེའུ་གསེར་ཕྲེང་ཅན་ལ་སོགས་མཆེད་ལྕམ་ཐུགས་ཉེ་བ་རྣམས་ཀྱིས་རིང་མོར་བསྐྱལ་ཞིང༌། ཁྱད་པར་ཨ་སྨྲའི་ཚལ་དུ་སྐྱེལ་ཐུང་གི་ཚོགས་འཁོར་མཛད་པའི་ཚེ་དགྱེས་པ་དང༌། སྐྱོ་བ་དང༌། འཚེར་བ་དུས་གཅིག་དུ་བྱུང་ནས། རྒྱ་གར་ཚུར་འབྱོན་མ་ཞེས་བྱ་བ་མགུར་ཆེན་ལམ་གླུ་རིང་མོ་འདི་བུང་བ་རྩི་བཅུད་བླངས་ནས། རྒྱང་རིང་དུ་འཕུར་འགྲོ་བའི་རྣམ་པ་ལ་རྟ་དྲངས་ནས་གསུངས་པ། རྗེ་འགྲོ་བ་འདྲེན་མཛད་བཀའ་དྲིན་ཅན།།གྲུབ་ཐོབ་རྒྱུད་པའི་བླ་མ་རྣམས།།མི་འབྲལ་སྤྱི་གཙུག་རྒྱན་དུ་བཞུགས།།བཞུགས་ནས་དབང་བསྐུར་བྱིན་གྱིས་རློབས།།རྒྱ་གར་གྱི་ན་རོ་པཎ་ཆེན་དང༌།།བོད་ཡུལ་གྱི་མར་པ་ལོ་ཙཱ་གཉིས།།དང་པོ་ཞལ་མཐོང་སྔ་མ་ནས།།ལོ་དྲུག་དང་ནི་ཟླ་བདུན་དུ།།དུས་སྐད་ཅིག་ཡང་མ་བྲལ་འགྲོགས་པའི་ཕྱིར།།ཐུགས་ལ་མི་འདོགས་ཀྱི་དོགས་མ་མཆིས།།དཔལ་མེ་ཏོག་མདངས་འཕྲོག་གི་དགོན་པ་དེར།།དབང་བཞིའི་ཆུ་བོ་རྫོགས་པར་བསྐུར།།སྙན་རྒྱུད་ཀྱི་གདམས་ངག་མཐར་ཐུག་གནང༌།།བླ་མེད་ཐེག་པ་མཆོག་གི་ལམ།།གཉིས་མེད་རྩེ་གཅིག་གཞིར་བཞག་ནས།།སེམས་སྟོང་པ་ཉིད་ལ་པར་ཟིན་བྱས།།ཁ་བ་ཅན་ལྗོངས་བྱང་ཕྱོགས་སུ།།ལུང་བསྟན་རྒྱལ་ཚབ་བསྐོས་པའི་ཕྱིར།།ད་ནི་བན་ཆུང་བོད་ཏུ་འགྲོ།།བན་ཆུང་བོད་ཏུ་འགྲོ་བ་ལ།།ཤུལ་ན་ཕྲེང་བ་རྣམ་གསུམ་ཡོད།།ཡིད་ལ་བཅགས་པ་རྣམ་གསུམ་ཡོད།།ལམ་ན་འཇིགས་པ་རྣམ་གསུམ་ཡོད།།བར་ན་འཚེར་བ་རྣམ་གསུམ་ཡོད།།མདུན་ན་བྲོད་པ་རྣམ་གསུམ་ཡོད།།ངོ་མཚར་ཆེ་བ་རྣམ་གསུམ་ཡོད།།གླུ་དེའི་ཕྱིར་རྗེས་མ་སྐྱར་ན།།ཚིག་དེས་དོན་གྱི་བརྡ་མི་འཇལ།།ན་རོ་དང་མཻ་ཏྲྀས་དབུ་མཛད་པའི།།གྲུབ་ཐོབ་ཀྱི་བླ་མ་རྗེ་བཙུན་རྣམས།།འདི་ཤུལ་དུ་ལུས་སྟེ་མ་བས་ཕྲེང༌།།དཔལ་འཇིགས་མེད་གྲགས་པས་དབུ་མཛད་པའི།།དམ་ཚིག་ཅན་གྱི་མཆེད་གྲོགས་རྣམས།།འདི་ཤུལ་དུ་ལུས་སྟེ་མ་བས་ཕྲེང༌།།གནས་པུཥྤ་ཧ་རིས་སྣ་དྲངས་པའི།།བྱིན་རླབས་ཅན་གྱི་སྒྲུབ་གནས་རྣམས།།འདི་ཤུལ་དུ་ལུས་སྟེ་མ་བས་ཕྲེང༌།།དྷརྨ་བོ་དྷི་ཨ་ཤོ་ཀ།དྲིན་ཅན་གྱི་གནས་པོ་ཕོ་མོ་རྣམས།།འདི་འབྲལ་མ་ཕོད་སྟེ་ཡིད་ལ་བཅགས།།བྲམ་ཟེའི་ཁྱེའུ་གསེར་ཕྲེང་ཅན།།ཚེ་སྲོག་འཐུད་པའི་གྲོགས་པོ་བྱས།།འདི་འབྲལ་མ་ཕོད་སྟེ་ཡིད་ལ་བཅགས།།དེད་དཔོན་གྱི་བུ་མོ་སྔོ་སངས་མ།།མཚན་ལྡན་གྱི་ཕྱག་རྒྱར་རྟེན་བརྟེན་ནས།།འདི་འབྲལ་མ་ཕོད་སྟེ་ཡིད་ལ་བཅགས།།ཤར་ཆུ་བོ་གངྒཱས་སྣ་དྲངས་ནས།།མཚོ་དུག་མཚོ་ཁོལ་མ་ད་གདོད་རྒལ།།འདི་མ་མཐོང་གོང་ནས་ང་རེ་འཇིགས།།གྲོང་ཁྱེར་ཏི་ར་ཧུ་ཏི་དེར།།ཁྲེལ་མེད་ཀྱི་ཤོ་གམ་བཅུ་གཅིག་འབེབས།།འདི་མ་མཐོང་གོང་ནས་ང་རེ་འཇིགས།།རི་ཨུ་ཤུ་རི་ཡི་ནགས་འདབ་ན།།མི་རྐུན་གྱི་ཇག་པས་སྔུན་ནས་གསུ།།འདི་མ་མཐོང་གོང་ནས་ང་རེ་འཇིགས།།ཕྲང་པ་ལ་ཧ་ཏིས་སྣ་དྲངས་པའི།།གཅན་ཕྲང་ཟམ་པ་བརྒྱད་བཅུ་ཡོད།།ཀྱེ་མ་དངུལ་ཆུ་བས་ཀྱང་འཚེར།།ལ་ཁ་ལ་བྱེ་ལས་སྣ་དྲངས་པའི།།ལ་ཆེན་བརྒྱ་དང་བརྒྱད་ཅུ་ཡོད།།ཀྱེ་མ་དངུལ་ཆུ་བས་ཀྱང་འཚེར།།ཐང་དཔལ་མོ་དཔལ་ཐང་གིས་སྣ་དྲངས་པའི།།ཐང་ཆེན་བརྒྱ་དང་བརྒྱད་ཅུ་ཡོད།།སེམས་ལ་དངུལ་ཆུ་བས་ཀྱང་འཚེར།།སྒྲ་ཀ་ལ་ཙནྡྲས་སྣ་དྲངས་པའི།།སྒྲ་སྐད་བརྒྱ་དང་རྩ་བརྒྱད་ཤེས།།གྲོགས་ལོ་ཙཱ་ཚོ་ཚོགས་ན་ང་རེ་བྲོད།།དཔལ་དགྱེས་རྡོར་དང་གདན་བཞིས་སྣ་དྲངས་པའི།།རྒྱུད་འགྲེལ་བརྒྱ་དང་རྩ་བརྒྱད་ཤེས།།གྲོགས་སྟོན་ཆེན་ཚོ་ཚོགས་ན་ང་རེ་བྲོད།།ན་རོའི་ཆོས་དྲུག་གིས་སྣ་དྲངས་པའི།།གདམས་ངག་བརྒྱ་དང་རྩ་བརྒྱད་ཤེས།།གྲོགས་སྒོམ་ཆེན་ཚོ་ཚོགས་ན་ང་རེ་བྲོད།།བསྲེ་བ་དང་འཕོ་བ་མ་གཏོགས་པའི།།ཁྱད་ཆོས་བརྒྱ་དང་བརྒྱད་ཅུ་ཤེས།།ངོ་མཚར་ཆེ་ན་དེ་ཆེ་མོད།།རིམ་ལྔའི་སྨར་ཁྲིད་མ་གཏོགས་པའི།།རྫོགས་རིམ་བརྒྱ་དང་བརྒྱད་ཅུ་ཤེས།།ཆེ་ན་ངོ་མཚར་དེ་ཆེ་མོད།།དུད་སོལ་ལྷ་མོ་མ་གཏོགས་པའི།།བསྟན་སྲུང་བརྒྱ་དང་བརྒྱད་ཅུ་ཤེས།།ཆེ་ན་ངོ་མཚར་དེ་ཆེ་མོད།།དེ་ཐམས་ཅད་བླ་མ་རྗེ་ཡི་དྲིན།།འབངས་དྲིན་ལན་གཞལ་གྱིས་མི་འཁོར་གྱིས།།རྗེ་མི་འབྲལ་སྤྱི་གཙུག་རྒྱན་དུ་བཞུགས།།དེ་འོག་མཆེད་དང་ལྕམ་དྲལ་རྣམས།།བན་ཆུང་བོད་ཏུ་འགྲོ་བ་ལ།།རྐྱེན་བར་ཆད་མེད་པའི་བྱིན་རླབས་ཞུ།།ཚེ་འདི་ལ་མཇལ་བ་ཡོང་མི་མཆི།།ཨཽ་ཌྱན་གནས་སམ་མཁའ་སྤྱོད་ཏུ།།ཚེ་ཕྱི་མ་ཅིས་ཀྱང་མཇལ་བར་ཞུ།།

ཞེས་གསུངས་པས་ཐམས་ཅད་སྤྱན་ཆབ་ཤོར། གདུང་བའི་སེམས་ཀྱིས་ཚེ་ཕྱི་མ་མཇལ་བའི་སྨོན་ལམ་མང་པོ་བཏབ་སྐད། དེར་བྱིན་རླབས་ཀྱི་རྟེན་སྣ་ཚོགས་པ་རྣམས་དབུ་སྔས་སུ་བཞག་སྟེ་མཆོད་པ་ཕུལ། འདི་རྣམས་གཅིག་དུ་བསྡོམས་པའི་རྟེན་ཇི་ལྟ་བུ་ཞིག་བྱེད་སྙམ་པ་ན། མནལ་ལམ་དུ་བུད་མེད་ཤིང་ལོའི་གོས་གྱོན་པ་དེས་ཁ་ཆེའི་ལྷ་གཟོ་མ་ཡིན་ཟེར་བའི་བུད་མེད་དཀར་མོ་ཞིག་ཁྲིད་ནས་གཟོ་བྱེད་པ་བརྨིས་པས། ནང་པར་མནལ་སད་ཚེ་ཤིང་རྣམས་རྩིག་པ་དང་གཞན་རྣམས་རྟེན་རྫོངས་ཀྱི་ཚུལ་གྱིས་མཆོད་རྟེན་སྒོ་མང་གི་རྣམ་པར་རང་བྱུང་དུ་གདའ་སྐད། མཆོད་རྟེན་རང་བྱུང་དང༌། གླང་པོ་ཆེའི་ཀོ་བ་ལས་ཞལ་རས་བྱས་པ་གྲུབ་ཆེན་མང་པོས་བྱིན་གྱིས་བརླབས་པ་དཔལ་ལྡན་ལྷ་མོའི་སྐུ་འབག་དང་གཉིས་པོ་མཁའ་འགྲོས་ན་མཁའ་ལ་གདན་དྲངས་པ་ཕེབས་པའི་དུས་གཞིའི་མཁའ་འགྲོ་ཆོས་སྐྱོང་གིས་གསུ་བ་བྱས་པའི་རྒྱུན་ཡིན་ཞེས་ཟླ་བ་བཅུ་གཉིས་པའི་བཅོ་ལྔ་ལ་དེང་དུའང་སྲོལ་མ་ཆད་པ་སྣང༌། ཆུ་བོ་གངྒཱ་བརྒལ་ཚེ་ཤི་སྐྱིད་བྱ་བ་སྲོག་ལ་མི་ལྟ་བའི་ཆོམ་པོ་ཀ་ར་ཝཱི་རཱའི་མེ་ཏོག་གིས་མགོ་བཀྲིས་པ་རི་དང་ཐང་ལ་རླུང་ལྟར་མགྱོགས་པ། ཆུ་ལ་ཉ་ལྟར་འཛུལ་པ་གཉིས་བསྡིགས་མོ་བྱེད་ཅིང་བྱུང་བས་སྔངས་ཅིང་སྐྲག་པ་ན། མངའ་བདག་གཤིན་རྗེ་སྲོག་འཕྲོག་ཟློག་ཞེས་རྗེ་མཻ་ཏྲྀ་པ་སྤྱི་བོར་བསྒོམས་པས་ཚུར་ཡོང་འཕྲོ་ལ་མ་མཐོང་བར་ལོག་སོང༌། ཡང་བལྟས་ནས་ཚུར་བྱུང༌། དེ་ལྟ་བུ་ལན་བདུན་གྱི་མཐར་མིག་ཡང་མི་ལྟ་བར་སོང༌། བ་ལི་པ་དྲ་བྱ་བའི་གྲོང་ཞིག་ན་བུ་མོ་ཞིག་ཤིང་ཏོག་སྲུང་གི་འདུག་པ་ལ་སློངས་པས་ཨ་མ་ལ་སློངས་ཟེར། མ་རྣལ་འབྱོར་མ་ཞིག་འདུག་པ་ལ་སློངས་པས་དེས་ལྟ་སྟངས་ཅིག་བྱས་པས་ཤིང་ཏོག་བཟང་པོ་སྣ་ཚོགས་པ་ཤབ་ཀྱིས་བོ་བྱུང་བ་བསྡུས། གཅིག་གི་ནང་ཁ་ཕྱེ་ནས་གཟིགས་པས་བདག་མེད་མ་ལྷ་མོ་བཅོ་ལྔ་བདུད་རྩི་འོད་ཀྱི་ལུགས་སུ་ཞལ་གཟིགས། དེ་གཉིས་མཁའ་འགྲོ་མར་འདུག་གསུང༌།

བཀའ་རྒྱུད་རིན་པོ་ཆེའི་ཕྲིན་ལས་རྒྱ་མཚོའི་བར་དུ་ཉི་འོད་ལྟར་བདལ་བའི་ཟེར་མ་བཟོད་པས་དད་པ་དང་དག་སྣང་གི་མིག་ལྡོངས། ཕྲ་དོག་དང་ལོག་ལྟའི་མུན་པ་འཕེལ་བ་ཁ་ཅིག་མར་པ་དང་ན་རོ་པ་དུས་མི་མཚུངས་པས་མ་མཇལ་བྱ་བ་དང༌། མར་པས་མཇལ་བ་དེ་ན་རོ་རྫ་མགོ་བྱ་བ་ན་རོ་པ་དངོས་མིན་བྱ་བ་སོགས་ཟེར་བ་ནི། ཆོས་དང་གང་ཟག་ལ་སྨད་པ་ལ་ངང་པ་པད་མཚོར་འཇུག་པ་ལྟར་སྤྲོ་བ། མི་ཤེས་རྣམ་དབྱེ་མེད་པར་རྒྱུ་བཞི་ཡིས།།རྣམ་དབྱེ་སྨྲ་བའི་ཁ་ནི་བདུད་ཀྱིས་ཕྱེ།།ཞེས་པའི་སྒོ་འབྱེད་པ་པོ་བྱུང་བ། སྔོན་བྱུང་གི་ལོ་རྒྱུས་རྣམས་ཆོས་ཅན། རང་གཟོའི་བརྫུན་ཡིན་སྟེ། ལོ་རྒྱུས་ཡིན་པའི་ཕྱིར། དཔེར་ན། བདག་ཅག་གིས་བརྗོད་པའི་ལོ་རྒྱུས་རྣམས་བཞིན་ནོ་ཞེས་པའི་རྟགས་ཀྱི་ཚུལ་གསུམ་རང་ལ་རྒྱུས་ཡོད་ཏུ་གྲུབ་པ་དག་གིས། སྔོན་དེ་བཞིན་གཤེགས་པ་ལ་འོད་སྲུང་རྫོགས་བྱེད་ལ་སོགས་པས་དགེ་སྦྱོང་གཽ་ཏ་མ་སྤུ་གྲིའི་སེར་བ་འབེབས་ཅིང་འོང་སྟེ་ཁྱེད་ཐམས་ཅད་འཇོམས་པར་འགྱུར་རོ་ཞེས་སྒྲོག་པ་དང་མཚུངས་པས་ཆོས་བཞིན་གྱི་རྩོད་ཡུལ་ག་ལ་ཡིན། ན་རོ་པ་དང་མཇལ་ཚུལ་མགུར་དང་རྣམ་ཐར་འདི་ཙམ་བཞུགས་པ། སྔོན་བྱུང་ལོ་རྒྱུས་ཀྱི་ཚད་མ་དང༌། ཕུ་ལ་ཧ་རི་ན་དཔོན་སློབ་གཉིས་མཇལ་བའི་ཞབས་རྗེས་ཡོད་པ་སོགས་རྒྱ་གར་ན་རླུང་ལྟར་གྲགས་པ། གྲགས་པའི་གཏན་ཚིགས་དང༌། བརྒྱུད་པ་འདིའི་མན་ངག་རྒྱ་བོད་ན་གཞན་སུ་ལ་ཡང་མ་གྲགས་པ་ད་ལྟའང་དངོས་གྲུབ་ཐོབ་པ་རྒྱུན་མ་ཆད་པ་འདི་སྙེད་ཅིག་བཞུགས་པ། དངོས་པོ་སྟོབས་ཞུགས་ཀྱི་ཚད་མ་དང༌། ཡིད་ཆེས་པའི་རྗེས་དཔག་ལ་སོགས་པས་གྲུབ་བོ།།གལ་སྟེ་རྣམ་ཐར་རྣམས་མ་གཅིག་གོ་ཞེ་ན། གདུལ་བྱ་སོ་སོའི་སྐལ་བ་བཞིན་སྣང་བ་འཆར་བ་ལ་སུ་ཞིག་གིས་ཚད་འཛིན། རྒྱལ་པོ་མ་སྐྱེས་དགྲས་སྟོན་པ་མཇལ་བ་ཁོ་ན་ལའང་མི་གཅིག་པའི་མདོ་འདི་སྙེད་སྣང་བ་ལྟོས་ཅིག།རྗེ་བཙུན་ན་རོ་པ་སྤྱོད་པ་ལ་གཤེགས་པ་འདི་ལའང་ཁ་ཅིག་གིས་སྐུ་འདས་ཅིང་གདུང་སྦྱངས་པར་སྣང་བ་ཡང་བྱུང༌།

སློབ་མ་ཕལ་ཆེར་ལ་ཞལ་གདམས་དང་བྱིན་རླབས་ཀྱི་རྟེན་སོ་སོར་གནང་སྟེ། ནགས་དང་དུར་ཁྲོད་གྲོང་ཁྱེར་ལ་སོགས་པར་རིག་པ་བརྟུལ་ཞུགས་ཀྱི་སྤྱོད་པ་དང༌། སྨྱོན་པའི་སྤྱོད་པས་རྒྱུ་ཞིང་སྐུ་ལུས་གཟུགས་སྣ་ཚོགས་པར་བསྒྱུར་ཞིང་སྣང་བ་དང་མི་སྣང་བ་དུ་མ་སྟོན་པར་སྣང༌། ཁ་ཅིག་ལ་སྐུ་ལུས་འདིས་མཁའ་སྤྱོད་ཏུ་བྱོན་པར་ཡང་སྣང་ངོ༌།།(

གསུམ་པ་བོད་ལ་བྱོན་ཚུལ་ནི།)ཡང་རྒྱ་གར་ནས་ཚུར་འབྱོན་གར་རྣལ་འབྱོར་པ་གཅིག་གིས་ཚོགས་འཁོར་བྱས་སྟེ། ཚོགས་གྲལ་དུ་རྣལ་འབྱོར་པ་རྫུ་འཕྲུལ་ཐོབ་པ་བཞི་བཅུ། མཁས་པ་པཎྜི་ཏ་ཐུབ་པའི་གསུང་དང་མི་འགལ་བ་བཞི་བཅུ་ལ་སོགས་པ་ཚོགས་པའི་ཚེ། རྣལ་འབྱོར་པ་དེ་ན་རེ། ལོ་ཙཱ་བ་ཁྱེད་ཀྱིས་རྗེ་ན་རོ་པའི་དྲུང་དུ་ངོ་མཚར་གྱི་ལྟས་ཅི་གཟིགས་ཟེར་བ་ལ། ལན་གསུངས་པ། རྗེ་བླ་མ་རྣམས་ལ་ཕྱག་འཚལ་ལོ།། དཔལ་ཛྙཱ་ན་སིདྡྷིའི་ཞབས་ལ་འདུད།།ཁ་སང་དགུང་ཟླ་ཡར་འདས་ཀྱི།།ཁྱད་པར་ཡར་ངོའི་བཅུ་བཞི་ལ།།དུར་ཁྲོད་ཆེན་པོ་སོ་ས་གླིང༌།།འཇིགས་སུ་རུང་བའི་ཕོ་བྲང་དུ།།ཟབ་མོ་ཚོགས་ཀྱི་འཁོར་ལོ་བྱས།།ངོ་མཚར་མཐོང་སྣང་སྣ་ཚོགས་བྱུང༌།།སྤྱི་གཙུག་དབྱིངས་སུ་བླ་མ་གསལ།།འགྲོ་བའི་མགོན་པོ་བླ་མ་དེ།།བཅོམ་ལྡན་བདེ་མཆོག་དངོས་སུ་མཐོང༌།།ཡབ་ཡུམ་སྐུ་ཡི་དཀྱིལ་འཁོར་ལ།།ཐེག་མཆོག་གསང་སྔགས་ལྷ་ཚོགས་རྣམས།།གང་ཡང་མ་ལུས་གསལ་བར་མཐོང༌།།མི་སྐྱོད་ནོར་བུ་ཡན་ཆད་ལ།།དུས་གསུམ་རྒྱལ་བ་འདི་འདྲ་མཐོང༌།།ཟླ་བ་ཕྱེད་པའི་ངོ་བོ་ལ།།བདེ་མཆོག་ཡབ་ཡུམ་དཀར་དམར་མཐོང༌།།ཡབ་ཡུམ་སྙན་མཆོག་གཡས་གཡོན་ལ།།དཔའ་བོ་དཔའ་མོ་ཚང་བར་མཐོང༌།།སྐུ་སྨད་སྟག་གི་ཤམ་ཐབས་ལ།།ནག་པོ་ཆེན་པོ་ཕྱག་བཞི་པ།།འགྱིང་བག་འཇིགས་པའི་ཚུལ་མཛད་ཅིང༌།།གད་རྒྱངས་ཧ་ཧ་སྒྲོག་པ་མཐོང༌།།ལར་མང་པོ་མཐོང་སྟེ་བརྗོད་མི་ལང༌།།རྗེ་སྐུ་དྲིན་ཅན་གྱི་སྐུ་དྲིན་ལགས།།ཞལ་ནས་བཀའ་བསྩལ་འདི་སྐད་གསུང༌།།རིན་ཆེན་སེམས་ཉིད་མ་རྟོགས་ཚེ།།མཐོང་སྣང་ལ་བློ་གཏད་མ་བྱེད་ཅིག།གྲུབ་ཐོབ་ཐོགས་རྡུགས་མ་མཆིས་པའི།།རྣལ་འབྱོར་ཕོ་མོ་སྙན་གསོན་དང༌།།ཐུབ་པའི་གསུང་དང་མི་འགལ་བའི།།མཁས་པ་པཎ་ཆེན་སྙན་གསོན་དང༌།།འགྱུ་བ་དངས་སངས་མ་གཏོགས་པའི།།ཟབ་དོན་ལོགས་ན་ཡོད་མ་ཡིན།།འགྱུ་བ་དག་ཡང་ཡིད་ཡིན་ལ།།ཡིད་ཀྱང་འགྱུ་བ་ཡིན་པར་ངེས།།གཉིས་ཀ་རིག་པའི་ངོ་བོ་དེ།།མཉམ་པར་བཞག་ན་མྱ་ངན་འདས།།མ་རྟོགས་དུས་སུ་འཁོར་བ་ཡིན།།གཞི་རྩ་ཆོད་ན་རྫོགས་འཚང་རྒྱ།།དེ་རྣལ་འབྱོར་བདག་གི་ཉམས་མྱོང་ཡིན།།ཁྱེད་འདིར་བཞུགས་ཐུགས་དགྱེས་དེ་ལ་མཛོད།།ལར་བསམས་ཅིང་སྐུ་དྲིན་ཆེ་བའི་ཕྱིར།།དཔལ་ཛྙཱ་ན་སིདྡྷི་རྗེད་ཐབས་མེད།།རྒྱུད་སྡེ་བཞི་ཡི་དོན་སྙིང་གནད།།རིན་ཆེན་རྩ་རླུང་རང་གི་ལུས།།འཁོར་ལོ་བཞི་ཡི་ཐེམ་བར་དུ།།རིག་པའི་རྩལ་ཆེན་དེ་ཉིད་ཀྱིས།།མ་ཡེངས་ཙཎྜའི་མེ་ཆེན་བུས།།དེ་སྒོམ་པའི་གནད་ཀྱིས་བདུད་རྩིའི་རྒྱུན།།བྱང་ཆུབ་སེམས་མཆོག་འབབ་པ་ལ།།སྙིང་ནས་གནད་དུ་བསྣུན་གྱུར་ན།།རྡོ་རྗེའི་ལུས་སེམས་རྟོགས་པར་ངེས།།

ཅེས་གསུངས་པས། དེ་ཐམས་ཅད་དད་པར་གྱུར་སྐད། དེའི་ཚེ་ལྷ་དང་མཁའ་འགྲོས་སྙན་པར་བསྒྲགས་པའི་ཕྱིར། རྒྱ་བལ་ཐམས་ཅད་ཏུ་དཔལ་ན་རོ་པ་སྤྱོད་པ་ལ་གཤེགས་ནས་བོད་ཀྱི་མར་པ་ལོ་ཙཱས་མཇལ་སྟེ་གྲུབ་པ་ཐོབ་ཅེས་ཉི་ཟླ་ལྟར་གྲགས་པས། གར་བྱོན་དུ་ངོ་འཚལ་བ་རྣམས་ཀྱིས་ཕྱག་དང་མཆོད་པ་རུབ་རུབ་ཏུ་བྱུང་སྐད། ལན་ཕྱི་མ་འདི་ལ་རྒྱ་གར་དུ་ལོ་མང་དུ་མ་བཞུགས་པར་འཆད་པ་མང་བར་འདུག་ ཀྱང༌། སྲིན་པོ་རྡོ་རྗེ་གདན་དུ་མཆོད་པ་བྱེད་པ་འདི་བྱ་ལོའི་དུས་མཆོད་ལ་ཡོང་བར་གྲགས་ཅིང༌། ཚུར་འབྱོན་པའི་གཾ་གཱ་བརྒལ་བ་དེ། དུས་ན་ནིང་གདུག་པ་སྦྲུལ་གྱི་ལོ། །ཞེས་བྱུང་བས་འདི་ལའང་ལོ་བརྒྱད་དགུ་ཙམ་བཞུགས་པ་འདྲ་བར་སྣང་ངོ༌།།དེ་ནས་བལ་པོར་ཕེབས། སྤྱི་ཐེར་བ་ཆོས་ཀྱི་སྤྱན་ཅན་དེ་ནི་སྐུ་ཡལ་འདུག །པེཎྜ་པ་ལ་སོགས་པས་སྣ་ལེན་དུ་ཚོགས་ཅིག་བཤམས་པའི་གྲལ་དུ་པེཎྜ་པའི་ཞལ་ནས། ཁྱེད་དཔོན་སློབ་ཀྱི་ཐུགས་རྗེ་དང་མོས་གུས་མཚུངས་པས་མཇལ་ངེས་བྱས་པ་ལྟར་མཇལ་བའི་སྙན་པ་ནི་ཤིན་ཏུ་ཆེ། ང་ལོག་ནས་གང་གང་དུ་བཙལ། གང་དུ་མཇལ། ངོ་མཚར་བ་ཅི་བྱུང༌། གཞན་བླ་མ་ཇི་ལྟ་བུ་བསྟེན། ངེད་རྣམས་ཀྱི་ཚོགས་ཆུང་འདི་ལོ་ཙཱ་བ་བྱོན་སྐྱེས་ཀྱི་དགའ་སྟོན་ཡིན་པས། དེ་རྣམས་ཀྱི་གླུ་ཞིག་ལེན་དགོས་གསུང་བས། བླ་མ་དང་མཇལ་ཚུལ་ངོ་མཚར་ལྟས་བརྒྱད་ཀྱི་མགུར་ཆེན་འདི། ཡིད་གདུང་བས་སྐྱོ་བ་གསེང་བྱེད་ཆོས་སྐྱོང་གི་གཤུགས་གླུའི་སྐད་ལ་རྟ་དྲངས་ནས་བཞེངས་པ། དཔལ་ཀ་ན་ཀ་ཤཱིས་དབུ་མཛད་པའི།།འདིར་བཞུགས་གསན་ཞིག་མཆེད་གྲོགས་རྣམས།།མི་ང་རང་གང་ཡིན་ཟེར་ཙ་ན།།མཚན་སྙན་མར་པ་ལོ་ཙཱ་ཡིན།།ལྟེ་བ་བོད་ཡུལ་དབུས་སུ་བཅད།།སྦྱངས་པ་ལྷོ་བལ་རྒྱ་རུ་བྱས།།རྒྱ་གར་ཡུལ་དུ་ལན་གསུམ་ཕྱིན།།དུས་ད་རེས་ནན་ཏན་ཞུས་ཏིག་བྱས།།ཞབས་པད་སྤྱི་བོས་རེག་མཛད་ཅིང༌།།གསུང་དོན་བདུད་རྩིའི་རྗེས་གནང་བའི།།སྤྱིར་ཆོས་འབྲེལ་པ་ཙམ་གྱི་བླ་མ་མང༌།།དཔལ་སིང་གྷ་གླིང་པས་སྣ་དྲངས་པའི།།མངོན་ཤེས་རིག་པ་མངའ་བརྙེས་ཅིང༌།།སྣང་བ་འགྱུར་ངེས་བཅུ་གསུམ་བཞུགས།།ཀུན་གྱི་ནང་ནས་མཆོད་སྡོང་བཞིན།།རྗེ་འགྲན་གྱི་དོ་མེད་ན་རོ་པ།།རྡོ་རྗེ་འཆང་ཆེན་མི་གཟུགས་ཅན།།རྗེ་ཁོང་གི་དྲིན་ལ་འཁོར་ཐབས་མེད།།ཕ་ཡིད་ལ་བཅགས་སོ་སྤྲུལ་པའི་སྐུ།།མི་ཁོ་བོས་མ་བཙལ་ས་ཕྱོགས་མེད།།ཞལ་ཡང་དེ་མཇལ་དེ་མ་མཇལ།།རི་མུན་པ་ཅན་གྱི་ནགས་འདབ་ཏུ།།ངོ་མཚར་ཤེལ་གྱི་ཕ་བོང་ལ།།རྒྱ་ཡིས་འབུར་དུ་བཀོས་པ་བཞིན།།ཕ་རྗེ་བཙུན་གཤེགས་པའི་ཞབས་རྗེས་མཐོང༌།།ལར་ངོ་མཚར་ཆེ་ན་དེ་ཆེ་མོད།།ཤིང་ཙནྡན་སྨན་གྱི་སྡོང་པོ་ལ།།ན་རོའི་ཐུགས་རྗེའི་རྣམ་འཕྲུལ་གྱི།།དགྱེས་རྡོར་སྤྲུལ་པའི་ལྷ་དགུ་ཡི།།ཡུམ་ལྷན་ཅིག་སྐྱེས་མའི་ཐུགས་ཀ་ནས།།ཨཥྟ་སྔགས་ཀྱི་འཁོར་ལོ་དེ།།སྤུ་ཤད་རྩེ་མོས་བྲིས་འདྲ་ལས།།འོད་ཟེར་སྣ་ཚོགས་འཕྲོས་པ་ཡིས།།བདག་ལ་རྗེས་སུ་གནང་བ་མཛད།།ངོ་མཚར་ཆེ་ན་དེ་ཆེ་མོད།།ང་རང་དབང་མེད་པར་མཆི་མ་ཤོར།།ངུ་སྙིང་འདོད་པའི་གདུང་སེམས་སྐྱེས།།རབ་ཏུ་མ་བཟོད་སྨྲེ་སྔགས་བཏོན།།རྩེ་གཅིག་ཡིད་ཀྱིས་གསོལ་བ་བཏབ།།ཐུགས་རྗེས་གཟིགས་ནས་མདུན་དུ་བྱོན།།མཐོང་ལམ་ལྟ་བུའི་དགའ་བ་སྐྱེས།།ངོ་མཚར་ཆེ་ན་དེ་ཆེ་མོད།།ངས་དཀོན་པའི་རིན་ཆེན་གསེར་ཕྱེ་ཕུལ།།ང་ནི་དེ་ཀུན་མི་འདོད་གསུང༌།།ཡང་ཡང་བསྐྱར་སྟེ་བཞེས་པར་ཞུས།།ཕ་བླ་མ་དཀོན་མཆོག་མཆོད་ཅིག་གསུང༌།།ལྟོས་མེད་ནགས་ཀྱི་གསེབ་ཏུ་གཏོར།།ཁོ་བོ་འཕངས་སེམས་སྐྱེས་པ་ལས།།ཁྱོད་འདོད་ན་སླར་ཡང་ཡོད་ཏོ་གསུང༌།།ཕྱག་ཐལ་སྦྱར་སྙིམ་པ་ཁ་ཕྱེ་བས།།མ་གོད་མ་ཉམས་སྔ་མ་བཞིན།།ངོ་མཚར་ཆེ་ན་དེ་ཆེ་མོད།།ཞབས་ཐེ་བོང་ས་ལ་བརྡབས་པ་ལས།།རྡོ་དང་བསེག་མ་གསེར་དུ་གྱུར།།ཐམས་ཅད་གསེར་གླིང་ཡིན་ནོ་གསུང༌།།ངོ་མཚར་ཆེ་ན་དེ་ཆེ་མོད།།སྤྱན་ལྟ་སྟངས་མཁའ་ལ་གཟིགས་པ་ཡིས།།ལྟང་དཀར་ཉ་ཡི་ཁོག་པ་ནས།།ཚོགས་ཀྱི་འཁོར་ལོའི་མཆོད་པ་བཤམས།།རོ་བརྒྱ་ལྡན་པའི་ཁ་ཟས་བྱུང༌།།ངོ་མཚར་ཆེ་ན་དེ་ཆེ་མོད།།ཡན་ལག་བརྒྱད་ལྡན་རྫིང་བུ་རུ།།ཁྲུས་བྱས་སྲུང་འཁོར་ཁྭ་ཏས་ཁྱེར།།ལྟ་སྟངས་སྡིགས་མཛུབ་མཛད་མ་ཐག།ཁྭ་ཏ་རེངས་ནས་ས་ལ་ལྷུང༌།།བར་ཆད་བདུད་ལས་རྒྱལ་ལོ་གསུང༌།།ངོ་མཚར་ཆེ་ན་དེ་ཆེ་མོད།།ཁྱོད་འདི་རུ་མ་འདུག་བོད་ལ་སོང༌།།ལྗོངས་བྱང་ཕྱོགས་ཁ་བ་ཅན་རྒྱུད་ན།།གདུལ་བྱ་སྣོད་ལྡན་ཡོད་དོ་ཅེས།།ལུང་བསྟན་རྗེས་སུ་གནང་བ་ཐོབ།།ངོ་མཚར་ཆེ་ན་དེ་ཆེ་མོད།།སྤྲུལ་སྐུ་ན་རོ་པཎ་ཆེན་ལ།།ངོ་མཚར་ཅན་གྱི་མཐོང་ལུགས་བརྒྱད།།ཁྱེད་རྡོ་རྗེ་དཔུན་རྣམས་མ་གཏོགས་པ།།ཁོང་གཞན་ལ་ཟླས་ན་ཡིད་མི་ཆེས།།ད་དུས་བསྟན་པའི་རྙིགས་མ་ལ།།ལོག་རྟོག་སྐྱེ་བོ་ཕྲ་དོག་ཆེ།།ཡོན་ཏན་བརྗོད་ན་སྒྲོ་སྐུར་འདེབས།།དེ་ཕྱིར་རང་མིན་གཞན་རྣམས་ལ།།བཀའ་མཆིད་མི་དཔེལ་གསང་བར་ཞུ།།དབྱངས་མཆོད་པར་འབུལ་ལོ་བླ་མ་རྗེ།།ཐུགས་དགྱེས་པར་མཛོད་ཅིག་སྙིང་གྲོགས་རྣམས།།ཅེས་གསུངས་པས་ཀུན་ངོ་མཚར་དུ་གྱུར་ཏོ།

།ཡང་དགེ་སློང་འཇིགས་མེད་གྲགས་པ་སོགས་ཀྱིས་སྤྱི་ཐེར་བའི་དུས་མཆོད་ཚེས་བཅུའི་མཆོད་པ་ཅིག་མཛད་པའི་ཚེ། ཁོང་ན་རེ། རྗེ་མཻ་ཏྲྀ་པ་དེ་ལྟ་བ་ཇི་ལྟར་བཞེད་ཟེར་བ་ལ། ལན་གསུངས་པ། དཔལ་རི་ཁྲོད་ཞབས་ཀྱིས་བྱིན་བརླབས་ཅིང༌།།དགོངས་པའི་མཐར་ཐུག་སྙིང་པོའི་དོན།།ཆོས་ཕྱག་རྒྱ་ཆེ་ལ་མངའ་བརྙེས་པ།།རྗེ་མངའ་བདག་ཆེན་པོའི་ཞབས་ལ་འདུད།།གྲོགས་སྙིང་དང་འདྲ་བ་རྡོ་རྗེའི་དཔུན།།འབྲལ་ཐབས་མེད་དོ་མཆེད་ལྕམ་རྣམས།།ཐ་དད་ལུས་ལ་སེམས་རྒྱུད་གཅིག།དཔལ་འཇིགས་མེད་གྲགས་པ་མ་ལགས་སམ།།ང་རྒྱ་གར་ཡུལ་ནས་ཡོང་བ་དང༌།།ཁྱེད་བལ་ཡུལ་མཐིལ་དུ་བཞུགས་པ་གཉིས།།ཚེ་འདུ་བྱེད་དབང་དུ་མ་ཐལ་བར།།ཁ་སང་དེ་རིང་དུས་བཟང་ལ།།མཁའ་འགྲོ་མཆོད་པའི་ཚོགས་གྲལ་དུ།།དུས་མཚུངས་ཞལ་ཡང་འཛོམ་པ་དེ།།དམ་ཚིག་ངོ་ལྐོག་མེད་པར་ངེས།།མི་ཁོ་བོ་ཤིན་ཏུ་སྤྲོ་བ་སྐྱེས།།ཁྱེད་དགའ་རུ་ཚོར་རམ་འདིར་བཞུགས་རྣམས།།ང་བློ་རྨོངས་བོད་ཀྱི་བན་ཆུང་ལ།།མི་ཁྱེད་ཀྱིས་མཚན་སྙན་ལོ་ཙཱར་བཏགས།།ཁྱོད་བོད་ཀྱི་སྒྲ་སྒྱུར་གླུ་ལོང་ཟེར།།ངག་འདྲེན་པའི་གྲེ་འགྱུར་མི་བདེ་ཡང༌།།ཁྱོད་གོང་མ་རྣམས་ཀྱི་བཀའ་མ་ཆོགས།།རྗེ་ན་རོ་མཻ་ཏྲྀ་རྣམ་གཉིས་ལ།།སྐུ་དྲིན་རྗེས་སུ་དྲན་པའི་གླུ།།ངོ་མཚར་ཅན་གྱི་མཐོང་ལུགས་ཡོད།།སྙན་ལྷན་ནེ་གསོན་ཞིག་མཆེད་གྲོགས་རྣམས།།རྗེ་རྟོགས་པ་ཅན་གྱི་མཻ་ཏྲྀ་པ།།མི་ཁོང་གི་སྙན་པ་རྒྱང་ནས་ཁུམས།།སྤྲུལ་སྐུའི་བཞུགས་གནས་རྒྱ་གར་ཡུལ།།ལྗོངས་ཡངས་པ་ཅན་གྱི་མ་ག་དྷར།།ས་སྐྱོང་རྒྱལ་པོའི་ཅོད་པན་གྱིས།།ཞབས་ཀྱི་ཟེའུ་འབྲུ་བསྟེན་མཛད་ཅིང༌།།གནས་ལྔ་རིག་པའི་མཁས་རྣམས་ཀྱི།།མངའ་བདག་གཙུག་གི་རྒྱན་ཡིན་ཞེས།།སྙན་པའི་བ་དན་ཕྱོགས་བཅུར་གྲགས།།ཆོ་འཕྲུལ་བྱ་ཡི་ལོ་དུས་སུ།།བདེ་གཤེགས་མཆོད་པ་མངའ་མཛད་ཕྱིར།།མཚན་མངའ་བདག་ཞེས་བྱར་ཡོངས་སུ་གྲགས།།རྗེ་སངས་རྒྱས་དེ་ཡི་ཞལ་མངའ་ནས།།ཐེག་པའི་མཐར་ཐུག་སྙིང་པོའི་དོན།།ཆོས་ཕྱག་རྒྱ་ཆེ་ལ་ངོ་སྤྲོད་བགྱིས།།ཕྱི་གཟུང་བ་ཡུལ་གྱི་སྣང་བ་འདི།།བདེ་བ་ཆེན་པོར་རྒྱུན་ཆད་མེད།།སྐྱེ་མེད་ཆོས་ཀྱི་སྐུ་རུ་རྟོགས།།ནང་འཛིན་པ་སེམས་ཀྱི་རྣམ་ཤེས་འདི།།འགྱུ་བ་ངོས་གཟུང་མེད་པའི་ཕྱིར།།རིག་པ་རྟེན་མེད་གཅེར་བུར་མཐོང༌།།སྤྱིར་སྣང་ཞིང་སྲིད་པའི་ཆོས་རྣམས་ཀུན།།གདོད་ནས་མ་གྲུབ་སྐྱེ་བ་མེད།།ངོ་བོ་སྤྲོས་དང་བྲལ་བར་རྟོགས།།འཁོར་བ་སྤང་བྱར་མི་འདོད་ཅིང༌།།མྱ་ངན་འདས་པ་བསྒྲུབ་བྱར་མེད།།འཁོར་འདས་རང་གྲོལ་གཉུག་མའི་ངང༌།།ཟུང་འཇུག་བདེ་བ་ཆེན་པོར་རྟོགས།།དུས་གསུམ་སངས་རྒྱས་ཐུགས་ཕྱུང་ཡང༌།།མཐར་ཐུག་དེ་ལས་མེད་དོ་གསུང༌།།མི་ཁོ་བོའི་སྒྲོ་འདོགས་དེ་ནས་ཆོད།།རྗེ་མཻ་ཏྲྀ་པ་ཡི་བཞེད་པ་ཡིན།།ཁྱེད་ལྟ་བ་བཞེད་ན་དེ་ལ་མཛོད།།དབྱངས་མཆོད་པར་འབུལ་ལོ་དཀོན་མཆོག་གསུམ།།ཐུགས་དགྱེས་པར་མཛོད་ཅིག་གདན་གང་རྣམས།།ཅེས་གསུངས།

(བཀྲ་ཤིས་བྱོན་སྐྱེམས་སུ་ཕུལ་བའི་མགུར།)དེ་ནས་མེ་ཛ་གླིང་ན་བླ་མ་མི་མཉམ་རྡོ་རྗེ་ཞེས་པ་མཻ་ཏྲྀ་པའི་སློབ་མ། རྗེ་རང་གི་ཀྲྀ་ཡའི་སློབ་དཔོན་ཞིག་ཡོད་པ་ལ་ཕྱག་སྐྱེལ་དུ་བྱོན་པས། ཁོང་གྲོགས་པོ་ཁ་ཆེའི་ལྷ་གཟོ་བ་ཞིག་གི་གསང་འདུས་ཀྱི་དཀྱིལ་ཐང་གི་རབ་གནས་མཛད་ཅིང་འདུག །དེའི་ཚོགས་གྲལ་དུ་ཁོང་རྣམས་ན་རེ། ཁྱེད་ཀྱིས་རྗེ་ན་རོ་པ་ཇི་ཙམ་བསྟེན། ཆོས་གང་མཁྱེན། རྟོགས་པ་ཇི་ལྟ་བུ་ཡོད། གསུངས་དང་ཟེར་བས། གསུངས་པ། རྗེ་གྲུབ་ཐོབ་རྣམས་ལ་ཕྱག་འཚལ་ལོ།།སྐལ་ལྡན་བདག་ལ་བྱིན་གྱིས་རློབས།། ང་མོས་པའི་བུ་ཡི་ལམ་སྣ་དྲོངས།།ལར་མི་ང་ལ་གླུ་ལོང་མི་རིགས་སྟེ།།ཁྱེད་མཆེད་གྲོགས་གོང་མའི་གསུང་མ་ཆོགས།།ང་ནི་འཆི་བྲོད་ཀྱི་དབྱངས་ཅིག་ལེན།།ཁྱེད་གདན་གང་གི་ཐུགས་ལ་འདི་བཞེས་ལ།།ཆོས་ཚུལ་བཞིན་ཉམས་སུ་ལེན་པ་ཞུ།།ང་བོད་ཀྱི་མར་པ་ལོ་ཙཱ་དང༌།།རྒྱ་གར་གྱི་ན་རོ་པཎ་ཆེན་གཉིས།།ལྗོངས་མེ་ཏོག་བརྒྱན་པའི་གྲོང་ཁྱེར་དང༌།།རི་བོ་གསེར་གླིང་གི་དགོན་པར་མཇལ།།དེ་ཚེ་རབས་ཀྱི་སྨོན་ལམ་དག་པ་འདྲ།།གནས་བྱིན་རླབས་ཅན་དུ་གྲགས་པ་དེར།།སྐུ་སྙན་པ་ཅན་གྱི་རྗེ་བཙུན་དེ།།ལོ་བཅུ་དྲུག་ཟླ་བ་བདུན་དུ་བསྟེན།།དབང་བཞི་ཡོངས་རྫོགས་ལན་བདུན་ཞུས།།དཔལ་བདེ་མཆོག་འཁོར་ལོའི་བྱིན་རླབས་མཛད།།རྒྱུད་ཟབ་མོ་དགྱེས་པ་རྡོ་རྗེ་གསུངས།།ཡི་དམ་ལྷན་ཅིག་སྐྱེས་མ་གནང༌།།གདམས་ངག་བསྐོར་ཚེ་བསྐོར་ཚེ་ཞུས།།ལམ་རྩ་དང་རླུང་ལ་སྤར་ཟིན་བྱས།།སངས་རྒྱས་ལག་པའི་ཐིལ་ན་གདའ།།དུས་ལན་གཅིག་འཆི་བའི་ཚུལ་སྟོན་སྟེ།།རྣམ་སྨིན་གྱི་ལུས་རྒྱ་གྲོལ་བའི་ཚེ།།འདའ་ཀ་ཟབ་མོའི་གདེང་ཡོད་སྟེ།།བསྲེ་འཕོ་གནད་ཀྱིས་མཚམས་སྦྱར་ནས།།དཔའ་བོ་དཔའ་མོའི་བསུུ་མ་ཡོད།།རྒྱལ་མཚན་རོལ་མོའི་སྒྲ་དང་བཅས།།བདེ་ཆེན་མཁའ་སྤྱོད་གནས་སུ་འགྲོ།།དཔའ་ན་རོ་པ་དང་མཇལ་བར་ངེས།།ད་ནི་འཆི་ཡང་ང་རེ་བྲོད།།ཁྱེད་འདིར་བཞུགས་ཀྱི་ཇོ་བོ་སྔགས་པ་ཀུན།།དོན་སྙན་རྒྱུད་ཀྱི་ངོ་སྤྲོད་མི་མངའ་བར།།བཤད་རྒྱུད་ཚིག་གི་ཐ་སྙད་ལ།།ཚེ་གཅིག་གི་སངས་རྒྱས་མ་རེ་མཛོད།།ལར་སྙིང་ནས་དམ་ཆོས་མཛད་དགོངས་ན།།ན་རོ་དང་མཻ་ཏྲྀའི་རྒྱུད་པ་ཟུང༌།།བུ་སློབ་མ་བས་ཀྱང་ཡང་སློབ་བཟང༌།།བདེ་བ་ནས་བདེ་བར་འགྲོ་སྟེ་མཆི།།དབྱངས་སྙན་དུ་བྱོན་ནམ་འདིར་བཞུགས་རྣམས།།དོན་འཁྲུལ་བར་གདའ་ན་བཟོད་པར་བཞེས།།ཅེས་གསུངས་པས།

སྤྱིར་བླ་མ་ཇི་ཙམ་བཞུགས། རྗེ་མཻ་ཏྲྀ་པའི་དྲུང་དུ་ངོ་མཚར་ཅི་གཟིགས་ཟེར་བའི། ལན་གསུངས་པ།རྗེ་བྲམ་ཟེ་ཆེན་པོའི་གདུང་གསོབ་པའི།།མཐའ་བྲལ་གཉུག་མའི་དོན་རྟོགས་ཕྱིར།།དཔེ་མེད་ན་མཁའི་རྣལ་འབྱོར་པ།།མཚན་མཻ་ཏྲྀ་ཅེས་བྱར་ཡོངས་སུ་གྲགས།།ཕ་རྗེ་བཙུན་དེ་ཡི་བཀའ་སྲོལ་འཛིན།།ལམ་འབྲལ་མེད་སྒོམ་པའི་རྣལ་འབྱོར་པ།།མི་ང་རང་མར་པ་ལོ་ཙཱ་འདི།།སྐྱེ་ས་ཕམ་སྟེ་འགྲོ་ས་རྒྱལ།།རྒྱ་གར་ཡུལ་དུ་ལན་གསུམ་ཕྱིན།།ལུས་སྲོག་ལ་མ་ལྟས་དམ་ཆོས་བཙལ།།རྗེ་སྤྲུལ་སྐུ་སངས་རྒྱས་རྣམས་དང་མཇལ།།དབང་གདམས་ངག་བཅས་པ་ཐུགས་ལ་བཏགས།།དུས་ད་ལན་དྲིན་ལན་སྐྱེལ་དུ་མཆིས།།ལར་ཁྱེད་ལ་བླ་མ་དུ་ཡོད་གསུང༌།།ཆོས་སྨོན་ལམ་གྱིས་འབྲེལ་པ་བཅུ་གསུམ་བཞུགས།།ཁྱད་པར་གྲུབ་ཐོབ་ཞལ་ལྔ་བཞུགས།།རྗེ་འགྲན་གྱི་དོ་མེད་རྣམ་གཉིས་བཞུགས།།གཙོ་བོ་པཎ་ཆེན་ན་རོ་པ།།དེ་འོག་རྒྱལ་སྲས་མཻ་ཏྲྀ་པ།།ཁོང་ལྷག་པར་མ་བས་བརྩེ་བའི་ཕྱིར།།ཡང་ཡང་ཡིད་ལ་ཕྲེང་ནས་ཀྱང༌།།ཤར་ཆུ་བོ་གཾ་གཱའི་འགྲམ་དུ་ཕྱིན།།རི་མེ་ལྟར་འབར་བའི་དགོན་པ་རུ།།ཤིང་ནྱ་གྲོ་དྷ་ཡི་བསིལ་གྲིབ་ལ།།རྗེ་མངའ་བདག་ཆེན་པོ་བཞུགས་པ་མཐོང༌།།ས་དང་པོ་ལྟ་བུའི་དགའ་བ་སྐྱེས།།ཌཱ་ཀི་མཉེས་པའི་མཆོད་པ་ཕུལ།།བླ་མ་མཉེས་པའི་མཎྜལ་ལ།།གུ་ལཾ་གསེར་གྱི་མེ་ཏོག་བཀོད།།ལུས་ཀྱིས་ཐལ་སྦྱར་བརྐྱང་ཕྱག་བཙལ།།སེམས་རྩེ་གཅིག་གདུང་བས་གསོལ་བ་བཏབ།།རྒྱུད་ཟབ་མོ་བསྟོད་པ་གླུར་བླངས་དང༌།།ཡི་དམ་དགྱེས་པ་རྡོ་རྗེ་ཞུས།།དོན་མཐར་ཐུག་ཕྱག་རྒྱ་ཆེན་པོ་གནང༌།།དཔལ་གཉིས་མེད་ཨ་ཝ་དྷཱུ་ཏི་པ།།རྗེ་བཙུན་དེ་ཡིས་ཐུགས་རྗེས་བཟུང༌།།ནང་ཟབ་མོ་བརྡ་ཡི་དབང་བཞི་བསྐུར།།རྒྱུད་ཡོངས་སུ་དག་པར་བྱིན་གྱིས་བརླབས།།གཞི་འདུན་པའི་ས་བོན་གཏིང་ནས་གཡོས།།ནང་རིག་པ་སེམས་ཀྱི་འདུག་ཚུལ་དེ།།འོད་གསལ་སྐྱེ་འགག་མེད་པའི་ཕྱིར།།མ་བཅོས་གཉུག་མའི་ངོ་བོ་བསྟན།།བློ་བུར་གྱི་རྣམ་རྟོག་དབྱིངས་སུ་ཐིམ།།ཟག་མེད་ཀྱི་བདེ་བ་ནང་ནས་ཤར།།གདོད་ནས་དག་པ་ཀུན་གཞིའི་རྒྱུད།།གཞི་ལམ་སྐུ་གསུམ་གཏན་ལ་ཕབ།།སེམས་ཆོས་ཉིད་མ་དང་ཞལ་ཡང་མཇལ།།དུས་ད་རེས་ངོ་མཚར་ཆེ་བའི་ལྟས།།སྒྲོན་ཤིང་མར་མེ་མཛུབ་གང་ལ།།ཞག་བདུན་བར་དུ་སྣང་བ་བྱུང༌།།བེམས་པོར་གྱུར་པའི་ལྗོན་ཤིང་དེས།།རབ་ཏུ་མ་བཟོད་གཡོ་འགུལ་བྱས།།སྤྲུལ་པའི་ཅེ་ཅང་དམར་མོ་བདུན།།དངོས་སུ་གཏོར་མ་ལེན་པ་མཐོང༌།།ས་གསུམ་གནས་པའི་མཁའ་འགྲོ་རྣམས།།གཟུགས་མེད་སྔགས་ཀྱི་རང་སྒྲ་སྒྲོག།བར་སྣང་གང་བའི་ཞིང་སྐྱོང་རྣམས།།སྣ་ཚོགས་རོལ་མོ་སྒྲོག་པ་ཐོས།།བུ་སྐྱེ་བ་གསུམ་གྱི་འོག་རོལ་དུ།།མཆོག་གི་དངོས་གྲུབ་ཐོབ་བོ་ཅེས།།རྗེ་མངའ་བདག་ཆེན་པོའི་ཞལ་ནས་ཐོས།།ལར་མི་ང་རང་ངན་སྟེ་བླ་མ་བཟང༌།།ཆོས་ལྟ་བའི་ཡང་རྩེ་ཕུ་ཐག་ཆོད།།ལམ་གྲུབ་མཐའ་དམའ་བའི་དོགས་མ་མཆིས།།དེ་རྗེ་མཻ་ཏྲྀ་ཆེན་པོའི་བཞེད་པ་ལགས།།མི་ཁྱེད་ཀྱི་ཐུགས་དགྱེས་དེ་ལ་མཛོད།།ཅེས་གསུངས།

ཡང་དུར་ཁྲོད་ར་མ་དོ་ལིར་བླ་མ་ཡེ་རང་པ་ཚོགས་བྱེད་པའི་གྲལ་དུ་སྤྱན་དྲངས། རྗེ་ན་རོ་པ་དང་མཇལ་ཚུལ་སོགས་ཁྱེད་རང་གིས་མཛད་ཚུལ་རྣམས་གསུངས་དང་ཟེར་བའི། ལན་དུ་གསུངས་པ། རྗེ་གོང་མ་རྣམས་ཀྱིས་བྱིན་བརླབས་པ།།བོད་ཀྱི་སྒྲ་བསྒྱུར་ལོ་ཙཱ་ང༌།།སྐྱེས་པ་མོན་བོད་མཚམས་སུ་སྐྱེས།།ལས་འཕྲོ་མང་མཁར་ཕྱོགས་སུ་སད།།སྒྲ་བསྒྱུར་འབྲོག་མི་ལོ་ཙཱ་ལ།།སྒྲ་ཐང་ཀློག་སྐད་ཀྱི་ཡིག་ཚངས་བསླབས།།དམ་ཆོས་རྒྱ་གར་ཡུལ་ནས་བཙལ།།རྐང་པ་རླུང་གི་འཁོར་ལོ་འདིས།།ཡོངས་པ་བོད་ཀྱི་ཡུལ་ནས་འོངས།།ཁོང་སངས་རྒྱས་ན་རོ་པཎ་ཆེན་དང༌།།ང་བོད་ཡུལ་གྱི་མར་པ་ལོ་ཙཱ་གཉིས།།སངས་རྒྱས་སེམས་ཅན་གཉིས་སུ་མཇལ།།དབང་ཡོངས་སུ་རྫོགས་པ་ལན་བདུན་ཞུས།།ལར་ན་བླ་མ་བཅུ་གསུམ་ལ།།ན་རོ་མཻ་ཏྲྀ་ཉི་ཟླ་འདྲ།།གཙོ་བོར་ན་རོ་པཎ་ཆེན་བཞུགས།།ངོ་མཚར་ཆེ་བ་འདི་འདྲ་མཐོང༌།།ཤིང་ཙནྡན་སྨན་གྱི་སྡོང་པོ་ལ།།དགྱེས་རྡོར་སྤྲུལ་པའི་ལྷ་དགུ་དང༌།།ཡུམ་ལྷན་ཅིག་སྐྱེས་མའི་ཐུགས་ཀ་ནས།།ཨཥྟ་སྔགས་ཀྱི་འཁོར་ལོ་མཐོང༌།།ལྟང་དཀར་ཉ་ཡི་ཁོག་པ་ནས།།རོ་བརྒྱ་ལྡན་པའི་ཁ་ཟས་དང༌།།རང་བྱུང་ལོངས་སྤྱོད་རྫོགས་སྐུ་མཐོང༌།།ནང་སེམས་ཉིད་ཆོས་ཀྱི་སྐུ་རུ་མཐོང༌།།ཕྱི་སྣང་བ་སྤྲུལ་པའི་སྐུ་རུ་མཐོང༌།།སངས་རྒྱས་ན་རོའི་སྤྲུལ་པ་དེ།།བར་སྣང་ཀུན་ལ་གཤེགས་པ་མཐོང༌།།རང་བྱུང་ཤེལ་གྱི་ཕ་བོང་ལ།།ན་རོ་གཤེགས་པའི་ཞབས་རྗེས་མཐོང༌།།ངོ་མཚར་དེ་ལས་ཆེ་བ་མེད།།མངའ་བདག་རྒྱལ་སྲས་མཻ་ཏྲྀ་པ།།ནགས་སུ་དབང་བསྐུར་མཛད་པའི་ཚེ།།དུར་ཁྲོད་རྒྱུུ་བའི་ཅེ་ཅང་རྣམས།།དངོས་སུ་གཏོར་མ་ལེན་པ་མཐོང༌།།ས་གསུམ་གནས་པའི་ཌཱ་ཀི་རྣམས།།དངོས་སུ་མཛད་སྤྱོད་བྱེད་པ་མཐོང༌།།ཕྱི་སྣང་བ་སྒྱུ་མའི་འཁྲུལ་འཁོར་འདི།།གཡོ་མེད་ན་མཁའི་ཁྱིམ་དུ་ཚུད།།བག་ཆགས་རྨི་ལམ་སྣང་བ་དེ།།འོད་གསལ་ངང་དུ་ཡལ་སྟེ་ཐལ།།སྒྲོན་ཤིང་མར་མེ་མཛུབ་གང་ལ།།ཞག་བདུན་བར་དུ་སྣང་བ་བྱུང༌།།ལམ་འབྲལ་མེད་སྒོམ་པའི་རྣལ་འབྱོར་བ།།མཻ་ཏྲྀ་ཆེན་པོའི་ཞབས་ལ་རེག།ང་བྲམ་ཟེ་ཆེན་པོའི་རྒྱུད་པ་འཛིན།།ངོ་མཚར་ཆེ་བ་དེ་འདྲ་མཐོང༌།།བདག་གི་རྟོགས་པ་བཤད་ན་ཡང༌།།ཁྱེད་འགའི་ཐུགས་ལ་མི་ཤོང་སྟེ།།ཟུར་ཙམ་བཤད་ན་འདི་ལྟར་གདའ།།འོད་གསལ་གདེང་དང་ལྡན་ལགས་པས།།ལྟ་བ་ལ་ཕྱོགས་རིས་མེད་དོ་ཨང༌།།སྒོམ་རྒྱུན་ཆད་མེད་པ་ཆུ་བོའི་གཞུང༌།།ཐུན་བཞིར་སྒོམ་དུ་མི་སྣང་བ།།ཚུལ་ཆོས་རྟོག་པ་བོར་བ་ཡིས།།མཉམ་རྗེས་རྟོག་པ་མི་འདུག་གི།།རླུང་སེམས་གཉིས་ལ་དབང་ཐོབ་པས།།འཁོར་བའི་འཇིགས་པ་ཡལ་ནས་ཐལ།།དེ་རྣམས་བདག་གི་རྟོགས་པ་ལགས།།ཅེས་གསུངས་པས།

གྲུབ་ཐོབ་ཏུ་ཡིད་ཆེས་པར་གྱུར་སྟེ་དད་པ་ཐོབ་བོ། །དེ་ནས་ཅེ་ཅང་གི་སྐད་དང་འུར་སྒྲ་ཞིག་བྱུང་བས་ཁོང་རྣམས་ཚོགས་མྱུར་དུ་གྱིས། དུར་ཁྲོད་འདི་གཉན་པས་བར་ཆད་འོང་ཟེར་བས། ངའི་བླ་མ་ན་རོ་མཻ་ཏྲྀ་སོགས་ཡིན་ན་གང་གཉན་པ་ལ་ཚོགས་ཀྱི་གནས་མཆོག་ཏུ་བྱེད། ཤ་ཟའི་མཁའ་འགྲོ་རྣམས་གྲལ་ལ་མི་བཞིན་དུ་བསྒྲིགས་ཡོང་བ་ལ་འཇིགས་པ་མེད་པ་ཡིན་སྟེ། འདི་ཀུན་དུད་འགྲོའི་རང་སྐད་དང༌། འབྱུང་བའི་རང་སྒྲ་ལའང་འཇིགས་པར་འདུག །འདི་ཀུན་བལ་པོའི་གྲག་ཤོས་ཡིན་པ་ལ་འདི་འདྲ་ན་བོད་ན་ལྟ་ཅི་སྨོས་སྙམ་ནས་ཚུར་འོངས་པ་ལ་འགྱོད་པ་ཆེན་པོ་སྐྱེས། སླར་རྒྱ་གར་ལ་འབྱོན་པར་ཐག་བཅད་པའི་ཐོ་རེངས་རྨི་ལམ་དུ་བུད་མེད་ཤིང་ལོའི་གོས་གྱོན་པ་དེས་སྤྱི་བོར་ཕྱག་བཞག་ནས། ད་ཁྱོད་བོད་ཏུ་འགྲོ་དོན་ཆེ་བས་བླ་མས་ལུང་བསྟན་པ་བཞིན་བོད་ཏུ་སོང་ཞིག །སྐལ་ལྡན་གྱི་གདུལ་བྱ་ཡོད་ཅིང་བར་ཆད་མི་འབྱུང་ངོ་གསུང༌། སད་པ་དང་བླ་མའི་ཕོ་ཉར་མཁྱེན་སྟེ་ཐུགས་སྤྲོ་བར་གྱུར། བལ་ཡུལ་རིན་ཆེན་ཚུལ་གྱི་གཙུག་ལག་ཁང་ན་བླ་མ་པེཎྜ་པ་ལ་རལ་གཅིག་མ་དང་བདག་མེད་མ་བདུད་རྩི་འོད་ཀྱི་ལུགས་སོགས་དུ་མ་གསན་ཚེ་ནུབ་གཅིག་རྗེ་མཻ་ཏྲྀ་པ་སེང་གེ་ལ་ཆིབས་ནས་ན་མཁའ་ལ་གཤེགས། འོ་དོད་བོས་གསོལ་བ་བཏབ་པས། དཔེས་མཚོན་པའི་བརྡ་བསྟན། དཔེ་དང་བྲལ་བའི་ཆོས་གསུངས། མཐའ་ལས་འདས་པའི་དོན་རྟོགས། སྔོན་ཆད་མ་སྐྱེས་པའི་ཉམས་སྐྱེས་པ་གཅིག་བརྨིས། སད་ནས་སྤྱན་ཆབ་མང་དུ་བྱུང་ཞིང་གསོལ་བ་བཏབ། དེའི་ཕྱི་ནུབ་ཆོས་ཐོན་པའི་བཏང་རག་དང༌། མཻ་ཏྲྀ་པ་ལ་གསོལ་བ་འདེབས་པའི་ཚོགས་མཆོད་གཅིག་བཤམས་པའི་གྲལ་དུ་བླ་མའི་གསུང་གིས་བསྐུལ་སྟེ། མཚན་ལྟས་ཟློས་པའི་མགུར་ཆེན་ཡིད་བྱིང་བ་གསེང་བ་ཆུ་ལྕག་ཟིལ་པ་ཅན་གྱི་སྐད་ལ་རྟ་དྲངས་ནས་གསུངས་པ། རྗེ་སྙིང་པོའི་དོན་རྟོགས་ཆོས་ཀྱི་སྐུ།།མཚན་ཡོངས་སུ་གྲགས་པའི་མཻ་ཏྲྀ་པ།།ཁོང་བསམས་ཅིང་སྐུ་དྲིན་ཆེ་བའི་ཕྱིར།།མི་ཁོ་བོའི་ཡིད་ལ་ཤིན་ཏུ་བཅགས།།ང་རྩེ་གཅིག་གདུང་བ་རྒྱུན་མི་འཆད།།ཕ་བྱིན་གྱིས་རློབས་ཅིག་སྤྲུལ་པའི་སྐུ།།ཁྱེད་འདྲེན་པའི་བླ་མ་སྐུ་དྲིན་ཅན།།དཔལ་པེཎྜ་པ་ཡིས་དབུ་མཛད་ནས།།ཁྱེད་འདིར་བཞུགས་ཀྱི་རྣལ་འབྱོར་ཕོ་མོ་རྣམས།།གླུ་འདི་ལ་དར་ཅིག་སྙན་གསན་མཛོད།།དབྱངས་འདི་ལ་མཁའ་འགྲོའི་བྱིན་རླབས་ཆགས།།ང་མར་སྟོན་ཆོས་ཀྱི་བློ་གྲོས་འདི།།ཚེ་སུམ་ཆ་རྒྱ་གར་ཡུལ་དུ་བསྐྱལ།།ལོ་བཞི་བཅུའི་བར་དུ་ཐོས་བསམ་བྱས།།དུས་ན་ནིང་གདུག་པ་སྦྲུལ་གྱི་ལོ།།ཆོ་འཕྲུལ་རྟ་ཡི་ཟླ་བ་ལ།།མི་ཁོ་བོས་ལམ་ལ་ཞུགས་ནས་མཆིས།།ཆུ་འཇིགས་སུ་རུང་བའི་གཾ་གཱ་བརྒལ།།རིགས་ངན་ཤི་སྐྱིད་ཀྱི་ཇག་པ་གཉིས།།ཆུ་ལ་ཉ་ལྟར་འཛུལ་ཞིང་བྱུང༌།།ཐང་ལ་རྟ་ལྟར་རྒྱུག་ཞིང་བྱུང༌།།ཚེ་སྔ་ཕྱི་དྲན་པའི་དངངས་སྐྲག་མྱོང༌།།ཕ་རྗེ་བཙུན་སྤྱི་བོར་བསྒོམས་པ་ལས།།ཁོང་ཡང་ཡང་ལྟ་ཞིང་ལོག་ནས་ཐལ།།སྲོག་ཆུ་ནས་བཏོན་ནོ་སྐུ་དྲིན་ཅན།།ཕ་ཁྱེད་ཀྱི་དྲིན་ལ་འཁོར་ཐབས་མེད།།དུས་ཁ་སང་ཟླ་བ་སྔ་མ་ཡི།།ཁྱད་པར་ཡར་ངོའི་ཚེས་བཅུ་ལ།།དུར་ཁྲོད་ར་མ་དོ་ལི་དེར།།བླ་མ་མཉེས་པའི་མཆོད་པ་ཕུལ།།མཁའ་འགྲོ་མཉེས་པའི་ཚོགས་འཁོར་བསྐོར།།ཁོང་དེར་ཚོགས་ཀྱི་རྣལ་འབྱོར་མཐོང་བའི་ཚེ།།རྗེ་ན་རོ་མཻ་ཏྲྀ་ཏུར་གྱིས་དྲན།།ཐུགས་བརྩེ་བས་འབྲལ་མེད་བསྐྱངས་པའི་ཕྱིར།།ཕའི་མཛད་སྤྱོད་བསམས་ཅིང་ཡིད་ལ་དྲན།།སེམས་གདུང་བས་མ་བཟོད་མཆི་མ་ཤོར།།སླར་རྒྱ་གར་ཡུལ་དུ་ལྡོག་གམ་བསམ།།ནམ་ཐོ་རངས་ཐམ་ཐུམ་རྨི་ལམ་ན།།གོས་ཤིང་ལོ་གྱོན་པའི་བུད་མེད་ཅིག།ཕྱག་གཡས་པ་བརྐྱང་མཛད་སོར་མོ་རྣམས།།མི་ཁོ་བོའི་མགོ་ལ་རེག་མཛད་སྟེ།།ཁྱོད་རྒྱ་གར་ཡུལ་དུ་མ་ལྡོག་པར།།སླར་བོད་ཡུལ་དབུས་སུ་སོང་ཞིག་གསུང༌།།ལྗོངས་ཁ་བ་ཅན་དུ་མ་ཕྱིན་བར།།ཕྱི་ནང་གི་བར་ཆད་མི་འབྱུང་ཞིང༌།།གདུལ་བྱ་སྣོད་ལྡན་ཡོད་དོ་ཞཻས།།ལུང་བསྟན་བྱིན་གྱིས་བརླབ་པ་མཛད།།དེ་ཞིང་སྐྱོང་གི་མཁའ་འགྲོ་ཡིན་པར་ངེས།།དེ་ཡང་རྗེ་བཙུན་ཁྱེད་ཀྱི་དྲིན།།མདང་བག་ཆགས་གཉིད་ཀྱི་རྨི་ལམ་ན།།རྗེ་མངའ་བདག་རྒྱལ་སྲས་མཻ་ཏྲྀ་པ།།ཁོང་སེང་གེ་ཆིབས་ནས་མཁའ་ལ་གཤེགས།།མི་ཁོ་བོའི་མདུན་དུ་བྱོན་ནས་ཀྱང༌།།སྐྱེ་མེད་མཚོན་པའི་བརྡ་གསུམ་བསྟན།།ཡི་གེ་མེད་པའི་ཆོས་ཅིག་གསུངས།།བརྗོད་ཏུ་མེད་པའི་དོན་ཞིག་རྟོགས།།སྔོན་ཆད་མེད་པའི་ཉམས་ཅིག་ཤར།།ནམ་ནངས་གཉིད་དེ་སད་ཙ་ན།།རྗེ་ཡང་ཡང་དྲན་ནོ་མཻ་ཏྲྀ་པ།།མི་ཁོ་བོའི་མིག་སྔར་འབྲལ་མ་ཕོད།།གདོང་མཆི་མས་གང་བའི་ངུ་འབོད་ཤོར།།དབུགས་ཁ་ནས་མ་ཐོན་བྱང་ཁོག་བརྒྱངས།།ཕ་སྙིང་ལ་འདོད་དོ་སྐོམ་ཆུ་ལྟར།།མི་ཁོ་བོའི་གདུང་སེམས་མཁྱེན་ལགས་སམ།།ཕ་ཡིས་ལམ་སྣ་དྲོངས་ཅིག་སྤྲུལ་པའི་སྐུ།།ལར་རྨི་ལམ་བག་ཆགས་ཡིན་མོད་ཀྱང༌།།ཕ་རྗེ་བཙུན་བྱོན་པ་ངོ་མཚར་ཆེ།།སེམས་དགའ་ལ་མི་དགའ་མཐོ་དམན་བྱུང༌།།ཁྱེད་འདིར་བཞུགས་ཀྱི་སྙན་དུ་ཞུས་པ་ལགས།།

ཅེས་གསུངས་པས། པེཎྜ་པས་བླ་མ་ལ་ཇི་ལྟར་མཐོང་བ་བཞིན་ཡོན་ཏན་འབྱུང་ཚུལ་སྟོན་པ་དང༌། མཚན་ལྟས་དེ་དག་དྲི་བའི་ཕྱིར། ལན་གསུངས་པ། གྲོགས་སྙིང་དང་འདྲ་བའི་ལོ་ཙཱ་བ།།བུ་ཁྱེད་ལ་དད་པ་གཏིང་ནས་ཡོད།།གཞི་རང་དབང་ཐོབ་པའི་འདུན་པ་ཡོད།།ཡིད་ལྷག་པར་བརྩེ་བའི་སྙིང་རྗེ་ཡོད།།རྒྱུད་ཡོངས་སུ་དག་པའི་སེམས་བསྐྱེད་ཡོད།།རིགས་ཁྱད་པར་ཅན་གྱི་སྐྱེས་བུ་ཁྱེད།།སྔོན་ཆད་བླ་མ་མ་བརྙས་པས།།ད་ལྟར་གྲུབ་ཐོབ་དངོས་དང་མཇལ།།དེ་ཡང་གྲོགས་པོ་ང་ཡི་དྲིན།།བྱས་པ་དྲིན་གཟོ་ཡོད་པའི་ཕྱིར།།མི་ང་ཡང་གཙུག་གི་ནོར་བུར་མཐོང༌།།བུ་བྱས་པ་ཤེས་པ་ངོ་མཚར་ཆེ།།གསང་སྔགས་རྒྱལ་པོ་མཆོག་གི་ལམ།།བགྲོད་པ་ཀུན་གྱི་གཞིར་གྱུར་པ།།ལྷག་པའི་དམ་ཚིག་ཁྱེད་ལ་ཡོད།།ལྷ་དང་མཁའ་འགྲོས་རྗེས་གནང་ཞིང༌།།བླ་མའི་མན་ངག་སྙིང་ལ་ཞུགས།།དུས་འདིར་བདེ་བ་ཐོབ་པར་རིགས།།དུས་གསུམ་སངས་རྒྱས་ཐམས་ཅད་ཀྱི།།དངོས་གྲུབ་ཀྱི་རྩ་བ་བླ་མ་རྗེ།།སྤྲུལ་སྐུ་མཆོག་གི་རྗེ་བཙུན་ལ།།ན་མཁའ་ལྟ་བུར་ངོ་ཤེས་ན།།སྐྱེ་བ་མེད་པའི་དོན་རྟོགས་འགྱུར།།ཉི་མ་ལྟ་བུར་ངོ་ཤེས་ན།།བདལ་བའི་སྙིང་རྗེ་ཆེན་པོ་འབྱུང༌།།ཟླ་བ་ལྟ་བུར་ངོ་ཤེས་ན།།ཉོན་མོངས་གདུང་བ་སེལ་བར་བྱེད།།རྒྱ་མཚོ་ལྟ་བུར་ངོ་ཤེས་ན།།མི་གཡོ་མཆོག་གི་ཏིང་འཛིན་བསྙེས།།ནོར་བུ་ལྟ་བུར་ངོ་ཤེས་ན།།དགོས་འདོད་རེ་བ་ལྷུན་གྱིས་གྲུབ།།དེད་དཔོན་ལྟ་བུར་ངོ་ཤེས་ན།།ཐར་པའི་རིན་ཆེན་གླིང་དུ་སྐྱེལ།།དམག་དཔོན་ལྟ་བུར་ངོ་ཤེས་ན།།ལོག་ལྟ་དགྲ་ཡི་གཡུལ་ངོ་འཇོམས།།རལ་གྲི་ལྟ་བུར་ངོ་ཤེས་ན།།དངོས་འཛིན་འཆིང་བ་གཅོད་པར་བྱེད།།འཁོར་ལོ་ལྟ་བུར་ངོ་ཤེས་ན།།མཐའ་ལ་མི་གནས་དོན་རྟོགས་འགྱུར།།སེང་གེ་ལྟ་བུར་ངོ་ཤེས་ན།།གཟུང་འཛིན་རི་དྭགས་ཟིལ་གྱིས་གནོན།།རྒྱལ་པོ་ལྟ་བུར་ངོ་ཤེས་ན།།ཀུན་གྱིས་མཆོད་ཅིང་བཀུར་བར་བྱེད།།རིགས་ལྡན་ཁྱེད་ཀྱིས་གང་མཐོང་བ།།དྲིན་ཅན་ཕ་ལྟར་ངོ་ཤེས་པས།།ཆོས་ཀྱི་རྒྱལ་སྲིད་རྒྱུན་མི་འཆད།།བུ་ཁྱོད་ཀྱི་བག་ཆགས་རྨི་ལམ་ན།།རྗེ་མངའ་བདག་ཆེན་པོ་བྱོན་ནས་ཀྱང༌།།སྐྱེ་མེད་མཚོན་པའི་བརྡ་བསྟན་ཞིང༌།།ཡི་གེ་མེད་པའི་ཆོས་གསུངས་པས།།མཐའ་ལས་འདས་པའི་དོན་རྟོགས་ནས།།སྔར་མ་སྐྱེས་པ་ཡི་ཉམས་ཤར་བ།།དེ་དོན་གང་ལགས་སྨྲ་བར་རིགས།།

ཅེས་གསུང་བ་ན་མནལ་ལམ་དུ་བྱུང་བའི་རྟོགས་པ་ཕུལ་བ། རྗེ་བརྟུལ་ཞུགས་སྤྱོད་པའི་པེཎྜ་པ།།མཚན་ལྷ་ཡིས་ལུང་བསྟན་ངོ་མཚར་ཆེ།།དཔལ་གཉིས་མེད་རོལ་པའི་ཕྱག་འོག་ན།།སེམས་ཐ་དད་མེད་པའི་རྡོ་རྗེ་དཔུན།།ཤྲཱི་གུ་ཎ་མ་ཏིས་དབུ་མཛད་པའི།།གྲལ་གཡས་ན་བཞུགས་པའི་དཔའ་བོ་གསན།།དེ་འོག་སྦས་པའི་རྣལ་འབྱོར་མ།།ལྕམ་སུ་ཁ་བཛྲིས་དབུ་མཛད་པའི།།གྲལ་གཡོན་ན་བཞུགས་པའི་དཔའ་མོ་གསན།།སྤྱིར་ཆོས་རྣམས་ཐམས་ཅད་སྒྱུ་མ་སྟེ།།རྨི་ལམ་སྒྱུ་མ་ཁྱད་པར་འཕགས།།ནམ་སྲོད་ལ་བག་ཆགས་རྨི་ལམ་འབྱུང༌།།དེ་ལ་བཟང་བཏད་ཅི་ཡང་མེད།།ནམ་གུང་བདུད་ཀྱི་ཆོ་འཕྲུལ་སྟོན།།དེ་ལ་ཡིད་བརྟན་བྱར་མི་རུང༌།།ཐོ་རེངས་ལྷ་ཡིས་ལུང་སྟོན་པ།།ཆེ་ན་ངོ་མཚར་དེ་ཆེ་མོད།།དགུང་ད་ནང་སྐྱ་རེངས་ཤར་བ་ལ།།རྗེ་མངའ་བདག་ཆེན་པོ་བྱོན་ནས་ཀྱང༌།།མཐར་ཐུག་སྟོན་པའི་ཆོས་གསུངས་པ།།དེ་མ་རྗེད་དྲན་པ་འདི་ལྟར་གདའ།།སྤྱིར་ཆོས་རྣམས་ཐམས་ཅད་སེམས་ཉིད་སྟེ།།རང་སེམས་ཉིད་ལས་བླ་མ་བྱུང༌།།སེམས་ལས་གུད་ན་གཞན་མེད་པས།།ཅིར་སྣང་ཐམས་ཅད་སེམས་ཀྱི་ངང༌།།དེ་ཡང་གདོད་ནས་མ་གྲུབ་པ།།མ་སྐྱེས་གཉུག་མའི་གནས་ལུགས་ལས།།རྣམ་རྟོག་རྩོལ་བས་སྤང་དུ་མེད།།མ་བཅིངས་རང་སོ་ལྷུག་པར་ཞོག།དེ་ཉིད་བརྡ་ཡིས་མཚོན་པའི་ཕྱིར།།མི་རོ་གདོལ་པ་ཁྱི་དང་ཕག།བུ་ཆུང་སྨྱོན་པ་གླང་ཆེན་དང༌།།ནོར་བུ་རིན་ཆེན་ཨུཏྤ་ལ།།དངུལ་ཆུ་རི་དྭགས་སེང་གེ་དང༌།།བྲམ་ཟེ་ཀྲྀཥྞ་མཐོང་ངམ་གསུང༌།།བརྡ་ཡིས་མཚོན་པའི་དོན་རྟོགས་པ།།འཁོར་འདས་གཉིས་སུ་མི་འཛིན་ཞིང༌།།སྤང་བླང་རྒྱུད་ལ་མི་སྦྱོར་བ།།གཞན་ནས་འབྲས་བུ་མི་རེ་ཞིང༌།།ཡིད་ལ་བྱར་མེད་སྤྲོས་དང་བྲལ།།མཐའ་བཞི་དག་དུ་ལྷུང་བ་མེད།།སྒོམ་དུ་མེད་ཅིང་ཡེངས་སུ་མེད།།དྲན་དུ་མེད་ཅིང་བརྗེད་དུའང་མེད།།གང་གིས་ཀྱང་ནི་མཚོན་དུ་མེད།།བླ་མའི་དྲིན་གྱིས་དེ་ལྟར་རྟོགས།།དེ་དོན་རྟོགས་པའི་ཉམས་ཤར་བ།།སེམས་དང་སེམས་བྱུང་འགགས་པ་ཡི།།དབྱིངས་དང་རིག་པ་དབྱེར་མེད་སྟེ།།སྐྱོན་དང་ཡོན་ཏན་སྐྱེ་འབྲི་མེད།།བདེ་སྟོང་གསལ་ལ་མ་འགགས་པ།།འོད་གསལ་འགྲོ་འོང་མེད་པར་ཤར།།གཉུག་མ་ངོ་སྤྲོད་ལྟ་བའི་གནད།།སྐྱེ་མེད་མཚོན་པའི་བརྡ་དོན་རྣམས།།རྗེ་མངའ་བདག་ཆེན་པོའི་ཞལ་ནས་ཐོས།།ངག་བརྗོད་པ་གླུ་རུ་མི་བླང་དུ།།རྗེ་གོང་དུ་བཀའ་ནན་ཆེས་པ་དང༌།།མཆེད་གྲོགས་རྣམས་ཀྱི་ཞལ་མ་ཆོགས།།མཁའ་འགྲོ་ཀོ་ལོང་མི་མཛད་ཞུ།།ཞེས་ཕུལ་བས་བླ་མ་མཉེས།

དེའི་ཚེ་མར་པ་མགོ་ལེགས་ཀྱིས་རྒྱ་བལ་ན་བཞུགས་ཀྱང་བླ་མ་གསུར་འགྲོ་སྙམ་ནས་བྱོན་པས། སྐྱི་རོང་གི་ཉེ་ལམ་མ་མ་བྱ་བའི་གྲོང་དགོན་དུ་མཇལ་ནས་ཕྱགས་ཕྱི་བྱས། མང་ཡུལ་གླང་པོ་མཁར་དུ་མར་པ་ཕྱུག་པོ་ཅིག་གིས་ཆོས་འཁོར་ཟླ་གཅིག་བཙུགས། ལ་སྟོད་ཏུ་ཟུར་བན་གཙུག་ཏོར་གྱིས་ཞབས་ནས་བཏེག་ཞིང་ཟུར་ཟ་གསལ་སྐྱིད་ཅེས་བྱ་བ་མཚན་ལྡན་ཞིག་ཕུལ་སྟེ་ཇོ་མོར་བཞེས། སྟོན་པ་རྒྱལ་མཚན་གྱིས་བསྙེན་བསྐུར། རྣལ་འབྱོར་མ་ཞིག་ལ་རླུང་སེམས་གཉིས་མེད་གནང་བས་ལུས་འདིས་མཁའ་སྤྱོད་གྲུབ་པ་ ཅིག་བྱུང༌། མེས་ཚོན་པོས་ཡོད་འབུལ་འབུལ་ཆེན་ལན་གསུམ་བྱས་པའི། དང་པོ་ལ་རོང་བདོའི་གནས་གཞིར་རྩ་བརྒྱད་ཀྱི་མཆོད་རྟེན་རེ་ལ་ཁྲབ་རྨོག་རེ་གཡོགས། གཡུ་རེ་བཏགས། བར་དུ་རལ་གྲི་རེ་བཞག །ལྕགས་རིའི་ནང་ཐམས་ཅད་ནོར་སྣ་སྣ་ཚོགས་པས་བཀང་སྟེ་ཕུལ་བས། རྟེན་འབྲེལ་འདིས་ཁྱོད་ཀྱི་མི་རྒྱུད་དམག་དཔོན་དུ་འགྱུར་བ་འདུག་གསུང་སྟེ། དེང་སང་གཙང་ཐོབ་རྒྱལ་བ་རྣམས་ཡིན་པར་འདོད་པར་སྣང༌། བར་པ་ལ་རྩ་བརྒྱད་རེ་ལ་གོས་བེར་རེ་བཀོན། ནང་ནོར་སྣ་སྣ་བཀང་བའི་བར་གྱི་གཙོ་བོ་ན་ཟ་མཐོང་བ་འཛུམ་ཤོར་ཡིན་པར་གྲགས་སྣང༌། དེའི་ཚེ་བླ་མ་རྣམས་ལ་བསྟོད་པའི་མགུར་ཞུས་པ་ལ། གསུངས་པ། རྗེ་མི་སྐྱོད་བདེ་བ་ཆེན་པོའི་སྐུ།།རྡོ་རྗེ་མཁའ་འགྲོས་མཉམ་སྦྱོར་བ།།དཔའ་བོ་རྣམས་ཀྱི་གཙོར་གྱུར་པའི།།ཧེ་རུ་ཀ་དཔལ་ཕྱག་འཚལ་བསྟོད།།བཀའི་གསང་སྔགས་མ་ལུས་བསྡུད་པ་པོ།།གསང་བའི་བདག་པོ་ཉིད་དང་ནི།།དམ་ཆོས་མི་ཡུལ་རྒྱས་མཛད་པའི།།རྗེ་ཀླུ་སྒྲུབ་ཡབ་སྲས་རྣམས་ལ་བསྟོད།།མི་བཟད་རྡོ་རྗེའི་ལྕེ་འབབ་པ།།འཇིགས་ལས་སྐྱོབ་པའི་ཐུགས་རྗེ་ཅན།།རྣལ་འབྱོར་དབང་ཕྱུག་ཏེ་ལོ་པ།།མཆོག་གི་དངོས་གྲུབ་བརྙེས་ལ་བསྟོད།།བཅུ་གཉིས་དཀའ་སྤྱད་བླ་མ་བསྟེན།།སྡེ་སྣོད་རྒྱུད་སྡེ་མ་ལུས་པ།།སྐད་ཅིག་ཉིད་ལ་ཐུགས་སུ་ཆུད།།རྗེ་སངས་རྒྱས་མི་གཟུགས་ཁྱོད་ལ་བསྟོད།།མི་ཕྱེད་ཕྱག་རྒྱ་ཆེན་པོའི་གཟུགས།།མ་བཅོས་གཉུག་མའི་ངོ་བོ་འཆང༌།།སྤྲོས་བྲལ་བདེ་བའི་དོན་རྟོགས་པ།།རྗེ་རྒྱལ་སྲས་མཻ་ཏྲིའི་ཞབས་ལ་བསྟོད།།བསྟན་པ་བཀའ་ཡི་རྒྱུད་པ་འཆང༌།།གསང་འདུས་ཟབ་མོའི་དངོས་གྲུབ་བརྙེས།།མཁྱེན་པ་ཐུགས་རྗེར་ལྡན་པ་ཡི།།ཡེ་ཤེས་སྙིང་པོའི་ཞབས་ལ་བསྟོད།།དུར་ཁྲོད་དགོན་དང་ཤིང་དྲུང་ན།།རོ་བཅུད་གསོལ་བའི་ཀུ་ས་ལི།།མཁའ་ལ་གཤེགས་པའི་རྫུ་འཕྲུལ་ཅན།།ཀུ་ཀུ་རི་པའི་སྐུ་ལ་བསྟོད།།ཕུན་སུམ་ཚོགས་པའི་དོན་རྟོགས་པས།།ཟླ་བ་འོད་ཀྱི་བཅུད་དང་ལྡན།།མཐོང་བའི་བདེ་བས་ཚིམ་མཛད་པ།།རྣལ་འབྱོར་མ་ཡི་སྐུ་ལ་བསྟོད།།གསེར་གྱི་ཅོད་པན་རབ་མཛེས་པའི།།གདུགས་མཆོག་གསིལ་ན་བཞུགས་པ་ཡི།།ཁ་གདན་ཉི་ཟླ་མངའ་བརྙེས་པའི།།རྗེ་བཙུན་བལ་པོའི་སྐུ་ལ་བསྟོད།།འཇིག་རྟེན་གཟུང་འཛིན་འཁྲི་བ་ཆོད།།བླ་མ་བསྟེན་པའི་ཕན་ཡོན་ཅན།།བྱང་ཆུབ་སྒྲུབ་ལ་གཙོར་ལྡན་པའི།།ཐེག་ཆེན་སློབ་གཉེར་མགོ་འདོན་དང༌།།གེགས་དང་ལོག་འདྲེན་བར་ཆད་སེལ།།བླ་མ་བཟང་དང་སྤྲོད་པའི་གྲོགས།།འདྲེན་པའི་སློབ་དཔོན་རྣམས་ལ་བསྟོད།།བླ་མ་བསྟོད་པའི་ཕན་ཡོན་ནི།།དུས་གསུམ་སངས་རྒྱས་མཆོད་དང་མཚུངས།།སློབ་དཔོན་བསྟོད་པའི་ཕན་ཡོན་དེས།།འགྲོ་ཀུན་བཤེས་གཉེན་བསྟེན་པར་ཤོག།ཞེས་གསུངས།ལྷོ་བྲག་ཏུ་མན་ཐང་བའི་དགེ་འདུན་གྱིས་གསུུ་བ་དང་སྣ་ལེན་བྱས།

བ་རང་ལྦ་བ་ཅན་གྱིས་ཆོས་འཁོར་བཙུགས། གདན་སར་ཕེབས་ཚེ་བུ་སློབ་དུ་མས་བྱོན་ལེགས་ཀྱི་དགའ་སྟོན་དུ་ཚོགས་འཁོར་བཤམས་ནས། མགོ་ལེགས་ཀྱིས་བླ་མ་དང་མཇལ་ཚུལ་སོགས་གསུང་བར་ཞུས་པས། བླ་མའི་མཛད་སྤྱོད་རྫུ་འཕྲུལ་ཡོན་ཏན་གྱི་མགུར་ཆེན་སྣང་བ་ཟིལ་གྱིས་གནོན་པ་དཔའ་བོ་སྣང་གླུ་བསྒྱུར་བའི་སྐད་ལ་རྟ་དྲངས་ནས་གསུངས་པ། རྗེ་སྤྲུལ་སྐུའི་བཞུགས་གནས་རྒྱ་གར་ཡུལ།།ལྗོངས་ཡངས་པ་ཅན་གྱི་མ་ག་དྷར།།མུ་སྟེགས་རྒོལ་བ་ཚར་བཅད་སྟེ།།སྒོ་སྲུང་ཆེན་པོར་མངའ་གསོལ་བ།།རྗེ་ན་རོ་ཞེས་བྱར་གྲགས་པ་ཡི།།ཕ་སྤྲུལ་སྐུ་དེ་ཡི་ཞབས་ལ་འདུད།།ཤར་ཁྲི་སྒོ་བརྩེགས་པའི་ཕོ་བྲང་ན།།རྒྱུད་ཟབ་མོ་དགྱེས་པ་རྡོ་རྗེ་ལ།།མི་ང་རང་ལྟ་རྟོག་བྱེད་པའི་ཚེ།།སེམས་ཅིག་མ་བདེ་ཡིད་ཅིག་འཕྱོ།།སེམས་གཞུ་ལྟར་བཀུག་ཡང་མདའ་ལྟར་ཤོར།།པཎ་ཆེན་ན་རོ་ཏུར་གྱིས་དྲན།།གདུང་བའི་སེམས་ལ་བཟོད་གླགས་མེད།།ས་མཐའ་ནགས་ལ་ཚོལ་དུ་ཕྱིན།།རྒྱུས་མེད་རིགས་ངན་གྲོང་དུ་ཚུད།།རྒྱལ་པོ་དྲེགས་པས་བཙོན་དུ་བཟུང༌།།དཔལ་མེ་ཏོག་སྤུངས་པའི་ཕོ་བྲང་དུ།།ཞག་གསུམ་རྒྱལ་པོའི་མཆོད་གནས་བྱས།།འབར་བའི་སྦྱིན་སྲེག་ཐབ་ཁུང་དུ།།ཅི་འདོད་བཟའ་བཏུང་འབྱུང་བ་མཐོང༌།།ཆེ་ན་ངོ་མཚར་དེ་ཆེ་སྙམ།།ཡང་ཅིག་བསྐྱར་ནས་ཚོལ་དུ་ཕྱིན།།འབྲས་དཀར་མོ་བྲེ་གསུམ་རྒྱགས་སུ་ཁྱེར།།ལྟང་དཀར་ཉ་ལ་བྱ་ན་བྱས།།རྗེ་བརྟུལ་ཞུགས་སྤྱོད་པའི་པེཎྜ་པ།།ས་མཁན་ལམ་གྱི་གྲོགས་སུ་ཁྲིད།།ཟླ་ཕྱེད་བར་དུ་ཕྱོགས་བཞི་བསྐོར།།དུར་ཁྲོད་ནགས་ཚལ་ཁྱབ་པར་མྱུལ།།དེར་ཡང་རྗེ་བཙུན་ཅུང་མ་རྙེད།།པཎ་ཆེན་ན་རོ་མ་རྙེད་ཀྱང༌།།ངོ་མཚར་ཆེ་བའི་ལྟས་རྣམས་མཐོང༌།།ཤིང་ཙནྡན་སྨན་གྱི་སྡོང་པོ་ལ།།དགྱེས་རྡོར་སྤྲུལ་པའི་ལྷ་དགུ་རྣམས།།ཅུང་ཟད་མ་རེག་རེག་ལ་ཁད།།འཇའ་ཡི་གུར་ཕུབ་ལྟ་བུར་མཐོང༌།།ལྟད་མོ་ངོ་མཚར་དེ་ཆེ་མོད།།ཡུམ་ལྷན་ཅིག་སྐྱེས་མའི་ཐུགས་ཀ་ནས།།ཨཥྟ་སྔགས་ཀྱི་འཁོར་ལོ་དེ།།མེ་ལོང་ནང་གི་གཟུགས་བརྙན་བཞིན།།ཕྱི་སྐུ་ཡིས་མ་སྒྲིབས་གསལ་བར་མཐོང༌།།ལྟད་མོ་ངོ་མཚར་དེ་ཆེ་མོད།།ཤིན་དུ་སྲ་འཁྲེགས་རྡོ་རྗེའི་བྲག།དཀར་གོང་ཤེལ་གྱི་ཕ་བོང་ལ།།རྗེ་ན་རོ་གཤེགས་པའི་ཞབས་རྗེས་དེ།།སྤུ་ཤད་རི་མོ་རྫོགས་པར་མཐོང༌།།ལྟད་མོ་ངོ་མཚར་དེ་ཆེ་མོད།།ད་ནི་རིང་པོར་མི་ཐོགས་སྙམ།།ཞག་བདུན་བར་དུ་གསོལ་བ་བཏབ།།ཕ་གཞན་རིག་མངོན་མཁྱེན་མངའ་བའི་ཕྱིར།།དེ་ནས་རྗེ་བཙུན་དངོས་སུ་བྱོན།།རབ་ཏུ་དགའ་ཆེས་ངུ་འབོད་ཤོར།།དམན་པས་ཞབས་ཐིལ་གཙུག་དུ་བླངས།།ཐུགས་རྗེ་ཆུང་ཞེས་སྨྲེ་སྔགས་བཏོན།།གདུང་བའི་མཆི་མ་ཁྲག་ལྟར་ཟགས།།ལྟད་མོ་ངོ་མཚར་དེ་ཆེ་མོད།།ལུས་བཙུན་མོ་ལྟ་བུར་སྐུ་ལ་འཁྱུད།།ཐུགས་ལ་སྙིང་བཏད་དཔྲལ་བ་བཏུགས།།དུས་དེར་དབང་རྫོགས་སེམས་ལ་བསྐུར།།ཆོས་རྫོགས་ཐུགས་ཀྱི་ཉིང་ཁུ་ཕྱུང༌།།ལྟད་མོ་ངོ་མཚར་དེ་ཆེ་མོད།།ལར་རྒྱ་གར་གྱི་ན་རོ་པཎ་ཆེན་དང༌།།ང་བོད་ཀྱི་མར་སྟོན་བློ་གྲོས་གཉིས།།སངས་རྒྱས་དང་སེམས་ཅན་གཉིས་སུ་མཇལ།།གྲུབ་ཐོབ་མི་འབྱུང་གི་དོགས་མ་མཆིས།།ལྟད་མོ་ངོ་མཚར་དེ་ཆེ་མོད།།བུ་སྙིང་དང་འདྲ་བའི་དམ་ཚིག་ཅན།།དུས་གཞི་ནིང་རྒྱ་གར་དུ་འགྲོ་བའི་ཚེ།།ལོངས་སྤྱོད་འབྱོར་བས་ཕོངས་དུས་སུ།།རིན་ཆེན་གསེར་གྱིས་ཡོལ་མོ་བཀང༌།།གཏམ་གྲགས་སུ་རུང་བས་ངོ་མཚར་ཆེ།།ཁྱོད་ལོངས་སྤྱོད་འཕངས་སེམས་མེད་པའི་ཕྱིར།།གོས་དང་ལྷམ་གྱིས་མཇུག་བསྡུས་ནས།།ཅི་འདོད་ཐམས་ཅད་རྫོངས་སུ་བཏབ།།ཚེ་ཕྱི་མའི་རྒྱགས་ཕྱེ་གཏེར་དུ་སྦས།།དེ་ཕྱིར་བསམས་ཅིང་ངོ་མཚར་ཆེ།།བུ་ཕ་ལས་ལྷག་པའི་གདུང་སེམས་ཅན།།ཁྱོད་མར་པ་མགོ་ལེགས་མ་ལགས་སམ།།ནོར་སྒྱུ་མ་གཏོང་བ་སྨོས་ཅི་དགོས།།སྲོག་འཕངས་པ་མེད་པ་ཁྱོད་ཀྱི་ལུགས།།ངོ་མཚར་དེ་ལས་ཆེ་ཐབས་མེད།།དུས་ད་རེས་མདུན་ནས་གསུ་བ་དེ།།ལམ་བཤུལ་ཐག་རིང་བས་ག་ལ་རྗེད།།ལྷོ་ཁ་ནག་བལ་བོད་གཉིས་ཀྱི་མཚམས།།དགུན་ལོ་སར་སྒང་ལ་མེ་ཏོག་སྐྱེ།།འབྲས་དཀར་སཱ་ལི་འདེབས་པའི་ས།།མོན་སྐད་རིགས་མི་གཅིག་ཡུལ་ཁམས་སུ།།ནད་འཚོ་བར་དཀའ་བའི་ཚད་པ་ལ།།ཤི་ཚད་ཀྱིས་མི་འཇིགས་སྲོག་ལ་བདོས།།བུ་དཀའ་བའི་དམ་ཚིག་སྲུང་བའི་ཕྱིར།།ཕ་ངས་ཀྱང་མ་རྗེད་སེམས་ལ་འཇོག།དུས་འདི་ལ་མི་འབྲལ་ཨ་ཅང་ཆེ།།ཚེ་ཕྱི་མ་མི་མཇལ་ཐབས་མེད་པས།།ཡི་དམ་མཁའ་འགྲོའི་སྤྱན་ལམ་དུ།།འོ་སྐོལ་ཕ་བུས་སྨོན་ལམ་བཏབ།།ང་བྱས་པ་དྲིན་དུ་གཟོ་བའི་ཕྱིར།།གླུ་དེ་ཀུན་ཁྱོད་ཀྱི་ངོ་རུ་བླངས།།ཁོང་གཞན་ལ་མ་སྒྲོག་གསང་བར་ཞུ།།དྲིན་ལན་གྱི་ཆོས་སྐྱེས་ད་གཟོད་སྟེར།།སྙིང་གཏམ་ཡོད་པ་ཁད་ཀྱིས་བཟློ།།འོ་སྐོལ་སྔོན་ལ་འཕྲད་པ་གྲོགས་ཀྱི་མཆོག།ང་མ་ཤི་བར་དུ་འགྲོག་པར་བྱ།།ཞེས་གསུངས་ནས།

སྙིང་གཏམ་ཞིག་ཡོད་པ་ཁད་ཀྱིས་བཟློ། །གསུང་བའི་དོན་མགོ་ལེགས་ལ་ཐུགས་རྒྱུད་གདམས་སྐོར་བཅོ་ལྔ་གནང༌། འོན་ཀྱང་འདི་དཔེལ་བའི་དུས་ལ་མ་བབ་ཅེས་གཏེར་དུ་བཞག །ན་རོའི་ཐུགས་དམ་དང་མཻ་ཏྲྀ་པའི་སོར་གདུབ་གནང་ནས་ཡབ་སྲས་འབྲལ་མེད་ཀྱི་བཀའ་བསྒོས་ཅིང༌། དེ་ཕྱིན་སྐུ་དང་གྲིབ་མ་ལྟར་ཞམ་རིང་བགྱིས་སོ།།དེ་ནས་རྔོག་མཚུར་སོགས་བུ་སློབ་མཐའ་ཡས་འདུས་སྟེ་ཚོགས་གྲལ་དུ་ཆོས་ཕྱིར་དཀའ་བ་སྤྱད་ཚུལ་སྟོན་པ། འཕྲོ་རྒོད་འཐོར་བ་སྡུད་པའི་མགུར་ཆེན་རིག་པ་སེམས་ཀྱི་ལྕགས་ཀྱུ་མཁའ་འགྲོའི་སྨྲེ་སྔགས་ལ་རྟ་དྲངས་ནས་གསུངས་པ། རྗེ་མི་སྐྱོད་ཀྱི་ངོ་བོ་རྡོ་རྗེ་འཆང༌།།མི་ཁོ་བོའི་སྤྱི་གཙུག་རྒྱན་དུ་བཞུགས།།མི་བདག་གི་དཀའ་ལས་ཀྱི་དཔེ་བཤད་ན།།ཁྱེད་འདིར་བཞུགས་ཀྱི་ཇོ་བོ་སྟོན་ཆེན་རྣམས།།ཆོས་སླ་བར་མ་དགོངས་ཚུལ་བཞིན་སྒྲུབས།།ཁོ་བོ་མར་པ་ལོ་ཙཱ་འདི།།སྐྱེས་པ་ལྷོ་བྲག་ཐིལ་དུ་སྐྱེས།།ལས་འཕྲོ་དཀར་པོའི་ཆོས་ལ་སད།།དཔལ་མྱུ་གུ་ལུང་གི་དགོན་པ་དེར།།སྒྲ་བསྒྱུར་འབྲོག་མི་ལོ་ཙཱ་ལ།།སྒྲ་ཐང་ཀློག་སྐད་ཀྱི་ཡིག་ཚངས་བསླབས།།ཁོང་སྐུ་དྲིན་མི་ཆུང་ཆེ་བར་ཁུམས།།དམ་ཆོས་རྒྱ་གར་ཡུལ་ནས་བཙལ།།བདག་བལ་པོའི་ལམ་དུ་ཞུགས་ཙ་ན།།བཅའ་འཕྲང་དང་ཆུ་ལ་ཐར་དུས་མེད།།ནགས་མཐུག་པོ་ཅིག་ལ་ཐོན་དུས་མེད།།ལམ་རིང་པོ་ཅིག་ལ་བགྲོད་དུས་མེད།།ཤིང་སྡོང་པོ་མི་རོ་རེངས་པ་འདྲ།།ལམ་དེ་ཀུན་གྱི་སྡུག་བསྔལ་མཐོང་ཙ་ན།།བྱ་དགུང་ལ་འཕུར་བ་གཤོག་པ་འདར།།འོན་ཀྱང་ངལ་དུབ་བྱ་རིན་ཆོག།ཡུལ་ལྷ་ལས་བབས་པའི་བལ་པོ་མཐོང༌།།ཕྱི་འདོད་ཡོན་ལྟ་བས་ཆོག་མི་ཤེས།།མི་འདོད་ཁམས་ཀྱི་ལྷ་ཕྲན་ཡིན་ནོ་སྙམ།།དུས་བསྐལ་པ་བཟང་པོར་འདུག་གོ་སྙམ།།ལམ་བགྲོད་པར་དཀའ་ཡང་ཕྱིན་པས་འཚེངས།།ང་དེ་ནས་རྒྱ་གར་དུ་ཕྱིན་ཙ་ན།།མཐའ་འཁོབ་ཀྱི་ཇག་པ་ཤི་སྐྱིད་ལ།།སྲོག་ཅི་བདེར་ཐོན་པའི་རེ་མ་མཆིས།།གཅན་ཟན་གྱི་ངར་སྐད་ཐོས་ཙ་ན།།ལུས་གཙང་སར་ཐོན་པ་ཅུང་མ་བསམ།།སྦྲུལ་སྦྲམ་ཆེན་གྱི་ཁ་རླངས་མཐོང་བའི་ཚེ།།ཡིད་བརྟན་པར་ཕྱིན་ཡང་གོམ་ཚུགས་འཁྱོར།།ལམ་དེ་ཀུན་གྱི་འཇིགས་པ་མཐོང་བའི་ཚེ།།དུས་ད་ལྟ་དྲན་ཡང་གློ་སྙིང་འདར།།ཆུ་གྲགས་པ་ཅན་གྱི་གཾ་གཱ་བརྒལ།།འོན་ཀྱང་དཀའ་བ་སྤྱད་རིན་ཆོག།ཡུལ་དབུས་གྱུར་ཚལ་གྱི་བཀོད་པ་མཐོང༌།།དཔལ་རྡོ་རྗེ་གདན་གྱིས་སྣ་དྲངས་པའི།།རྟེན་ངོ་མཚར་ཅན་ལ་མཆོད་པ་བྱས།།ཁོ་བོ་ཕྱིན་པ་འཕྱིས་སོ་སྙམ།།ཆོས་སྙིང་ནས་ཚོལ་བའི་གདུང་སེམས་ཀྱིས།།ཡུལ་རྒྱ་གར་ཤར་ནུབ་ཆུ་བཞིན་མྱུལ།།ཐང་ཆེན་པོ་ཅིག་ལ་ཆོད་དུས་མེད།།མེ་འོབས་ཀྱི་ཐང་ལ་ཕྱིན་ཏོ་སྙམ།།ཡིད་ཆོས་ལ་བསམས་ཀྱང་སྙིང་རླུང་འཕྱོ།།ནད་འཚོ་བར་དཀའ་བའི་ཚད་པས་ཐེབས།།དོ་ཤི་དོ་ཆད་བཅུ་གསུམ་བྱུང༌།།ཁ་ཆེམས་ཚིག་གསུམ་བཞག་ས་མེད།།དབུགས་འགྱུ་བ་ཆད་པ་ལན་གསུམ་མྱོང༌།།དུས་དེ་ཀུན་གྱི་སྡུག་བསྔལ་མཐོང་ཙ་ན།།སྡང་དགྲ་ཡི་མིག་ནས་མཆི་མ་འཆོར།།འོན་ཀྱང་སྲོག་བདོས་བྱ་རིན་ཆོག།རྗེ་ན་རོ་པཎ་ཆེན་གྱིས་སྣ་དྲངས་པའི།།བླ་མ་གྲུབ་ཐོབ་ལྔ་དང་མཇལ།།སྤྱིར་རྒྱུད་སྡེ་བཞི་ལ་ཉན་བཤད་བྱས།།ཁྱད་པར་མ་རྒྱུད་མཐའ་དག་དང༌།།ཕ་རྒྱུད་གསང་བ་འདུས་པ་བསླབས།།ཤར་ཆུ་བོ་གཾ་གཱའི་འགྲམ་དུ་ཕྱིན།།རྗེ་མཻ་ཏྲྀ་པ་ཡི་བྱིན་རླབས་ཀྱིས།།གཞི་ཆོས་ཉིད་སྐྱེ་བ་མེད་པར་རྟོགས།།སེམས་སྟོང་པ་ཉིད་ལ་སྤར་ཟིན་བྱས།།དོན་སྤྲོས་བྲལ་གཉུག་མའི་ངོ་བོ་མཐོང༌།།སྐུ་གསུམ་མ་དང་དངོས་སུ་མཇལ།།མི་ཁོ་བོའི་སྤྲོས་པ་དེ་ནས་ཆོད།།སླར་བོད་ཡུལ་དབུས་སུ་ལོག་ཙ་ན།།གདམས་ངག་ཡང་ང་རང་ཆེའོ་སྙམ།།གྲུབ་ཐོབ་ཀྱང་འགའ་རེ་འབྱུང་ངོ་སྙམ།།འགྲོ་དོན་ཡང་མང་པོ་འགྲུབ་བོ་སྙམ།།དེ་ཀུན་ཁོ་བོའི་ཞེ་གདེང་ལགས།།དཀའ་བ་སྤྱད་པའི་སྤྱད་ལུགས་ལགས།།ཆོས་དེ་ཙམ་དུ་དཀའ་བར་ཐུགས་དགོངས་ལ།།ལེ་ལོ་མ་མཛད་སྒྲུབ་པར་ཞུ།

།ཞེས་གསུངས། ཡང་མེས་རྔོག་མཚུར་སོགས་བུ་ཆེན་དུ་མ་འཛོམ་ཚེ། མེ་སྟོན་གྱིས་ཚོགས་ཀྱི་སྦྱིན་བདག་བྱས་ནས། ཚོགས་འཁོར་མཚན་ཉིད་དང་ལྡན་པ་རྒྱ་གར་དུ་ཇི་ལྟར་མཛད་པ་ལྟ་བུ་ཞིག་ཞུས་པས། ཞུ་སའང་ང་བཟང༌། ཞུ་བ་པོའང་ཁྱེད་རྣམས་བཟང༌། གསུང་ནས་བརྡས་འདུ་བ་སོགས་མ་རྒྱུད་ཀྱི་ཚོགས་འཁོར་ཇི་ལྟ་བ་མཛད། བྱིན་རླབས་བསམ་གྱིས་མི་ཁྱབ་པ་བྱུང༌། རྒྱ་གར་དུ་ཚོགས་འཁོར་ཇི་ལྟར་གཟིགས་པ་ཞུས་པས། ཚོགས་མགུར་གསུངས་པ། ཚོགས་ཀྱི་འཁོར་ལོ་སྐད་པ་དེ།།སྨིན་ལམ་དབང་བཞི་བསྐུར་བའི་ཚེ།།ཚོགས་ཀྱི་འཁོར་ལོ་དགོས་པ་ཡིན།།རབ་ཏུ་གནས་པ་བྱེད་པའི་ཚེ།།ཚོགས་ཀྱི་འཁོར་ལོ་དགོས་པ་ཡིན།།མཁའ་འགྲོའི་བྱིན་རླབས་ཞུ་བའི་ཚེ།།ཚོགས་ཀྱི་འཁོར་ལོ་དགོས་པ་ཡིན།།རྒྱུད་སྡེའི་ཉན་བཤད་བྱེད་པའི་ཚེ།།ཚོགས་ཀྱི་འཁོར་ལོ་དགོས་པ་ཡིན།།གདམས་ངག་ཟབ་མོ་ཞུ་བའི་ཚེ།།ཚོགས་ཀྱི་འཁོར་ལོ་དགོས་པ་ཡིན།།ཁོ་བོ་མར་པ་ལོ་ཙཱ་འདིས།།རྒྱ་གར་ཡུལ་དུ་ལན་གསུམ་ཕྱིན།།སྤྱིར་ཚོགས་ཀྱི་འཁོར་ལོ་བསམ་མི་ཁྱབ།།དགོས་ངོ་མཚར་ཆེ་བ་འདི་འདྲ་མཐོང༌།།རྗེ་བཙུན་ན་རོ་པཎ་ཆེན་ལ།།རྗེ་རིགས་ཀྱི་དེད་དཔོན་འཁོར་ལོ་དང༌།།ཆང་འཚོང་གི་བུ་མོ་ཀུཎྜ་ལིས།།རིན་ཆེན་འཁོར་བའི་མཎྜལ་ལ།།ཀརྵྱ་པ་ཎའི་རྒྱན་བཀོད་ཕུལ།།ལོ་གཅིག་གོང་ནས་གསོལ་བ་བཏབ།།རྗེ་ན་རོ་ཆེན་པོས་ཞལ་གྱིས་བཞེས།།སེང་ལྡེང་ནགས་ཀྱི་དུར་ཁྲོད་ཏུ།།ཚོགས་ཁང་རིམ་པ་གསུམ་དུ་བསྐོར།།ལོངས་སྤྱོད་འབྱོར་པ་དཔག་མེད་པས།།ཚོགས་དང་གཏོར་མ་རྒྱ་ཆེན་བཤམས།།དཔལ་ལྡན་ན་རོའི་བྱིན་རླབས་ཀྱིས།།དཔལ་བདེ་མཆོག་འཁོར་ལོའི་ལྷ་ཚོགས་དང༌།།གྲངས་མཉམ་གསང་སྔགས་རྣལ་འབྱོར་པ།།ཕོ་མོ་དྲུག་ཅུ་རྩ་གཉིས་ཚོགས།།ཟབ་མོ་བརྡ་དང་སྐད་ཀྱིས་འདྲི།།རྗེ་ན་རོ་པཎ་ཆེན་ཐུགས་ཀ་ནས།།བདེ་མཆོག་འཁོར་ལོའི་ལྷ་ཚོགས་རྣམས།།དཀྱིལ་འཁོར་དབུས་སུ་ལེགས་པར་བཞུགས།།ཆོ་གའི་རིམ་པ་རྒྱས་པར་མཛད།།རྗེ་བཙུན་ན་རོ་ཆེན་པོ་དེས།།རྡོ་རྗེ་དྲིལ་བུ་ཕྱག་དུ་བསྣམས།།རུས་པའི་རྒྱན་དྲུག་སྐུ་ལ་གསོལ།།ཁྲུ་གང་ཚད་ཀྱི་ན་མཁའ་ལ།།གཡས་བརྐྱང་གར་གྱི་རོལ་པས་བཞུགས།།རྣལ་འབྱོར་ཕོ་མོ་གཞན་རྣམས་ཀྱང༌།།ཕྱག་གཡས་ཌ་མ་རུ་འཁྲོལ་ཞིང༌།།གཡོན་པ་ཏིང་ཏིང་ཤག་བསྣམས་ནས།།གར་གྱི་ཉམས་ཀྱིས་རོལ་བ་མཐོང༌།།ཁོ་བོ་མར་པ་ལོ་ཙཱ་ངས།།ལྷན་ཅིག་སྐྱེས་པ་ཆོས་ཀྱི་སྐུ།།ཟབ་མོ་དབང་བཞིའི་ངོ་བོ་མཐོང༌།།ང་དེ་འདྲའི་རྗེ་དང་མཇལ་བ་ཡིན།།ཚོགས་འཁོར་དེ་འདྲ་མཐོང་བ་ཡིན།།ཕལ་དང་ཕལ་གྱི་ཆོས་མ་ཡིན།།དེ་ངོ་མཚར་ཆེའམ་གཙང་སྟོན་པ།

།ཅེས་གསུངས།ཡང་རྒྱང་རོ་ཞང་སྟོན་གྱིས་གཡུ་གསེར་སྲང་དྲུག་ཅུ་རི་བ་ཕུལ་ནས། བར་དོའི་གདམས་པ་ཞུས་པ་ལ། གསུངས་པ། ཁམས་གསུམ་འཁོར་བའི་སེམས་ཅན་དང༌།།མྱ་ངན་འདས་པའི་སངས་རྒྱས་གཉིས།།དངོས་པོ་གཤིས་ཀྱི་གནས་ལུགས་གཅིག།ལྟ་བའི་བར་དོ་དེ་ལ་མཛོད།།སྣ་ཚོགས་འཆར་བའི་དཀར་དམར་དང༌།།བརྗོད་ཏུ་མེད་པའི་རང་སེམས་གཉིས།།གཉིས་མེད་ལྷན་ཅིག་སྐྱེས་པར་གཅིག།སྤྱོད་པའི་བར་དོ་དེ་ལ་མཛོད།།མདང་གསུམ་རྨི་ལམ་བག་ཆགས་དང༌།།སད་ནས་རྫུན་དུ་ཤེས་པ་གཉིས།།སྒྱུ་མ་ལྟ་བུའི་ངང་དུ་གཅིག།རྨི་ལམ་བར་དོ་དེ་ལ་མཛོད།།མ་དག་ཕུང་པོ་རྣམ་ལྔ་དང༌།།དག་པའི་ཕུང་པོ་རིགས་ལྔ་གཉིས།།མི་རྟོག་རྫོགས་རིམ་ངང་དུ་གཅིག།སྐྱེད་རྫོགས་ཀྱི་བར་དོ་དེ་ལ་མཛོད།།ཐབས་ལས་བྱུང་བའི་ཕ་རྒྱུད་དང༌།།ཤེས་རབ་ལས་བྱུང་མ་རྒྱུད་གཉིས།།གཉུག་མ་ལྷན་ཅིག་སྐྱེས་པར་གཅིག།གདམས་ངག་གི་བར་དོ་དེ་ལ་མཛོད།།རང་དོན་ཆོས་སྐུ་སྐྱེ་མེད་དང༌།།གཞན་དོན་གཟུགས་སྐུ་སྣ་ཚོགས་གཉིས།།གཉིས་མེད་གཉུག་མའི་ངང་དུ་གཅིག།སྐུ་གསུམ་གྱི་བར་དོ་དེ་ལ་མཛོད།།མ་དག་སྒྱུ་ལུས་མངལ་སྒོ་དང༌།།དག་པ་ལྷ་ཡི་ཕུང་པོ་གཉིས།།བར་དོ་འོད་གསལ་ངང་དུ་གཅིག།འབྲས་བུའི་བར་དོ་དེ་ལ་མཛོད།།སྐྱེ་ཤི་གཉིས་ཀྱི་བར་དོ་ལ།།རྣམ་རྟོག་གི་སྣང་བ་ཅི་ཤར་ཡང༌།།གཞན་སྣང་མ་ཡིན་རང་སྣང་ཡིན།།སྣང་བ་རང་བཞིན་མེད་པ་ལ།།འཁྲུལ་པ་ཅིག་བྱུང་ན་ལོག་ནོན་ཐོང༌།།ལོག་ནོན་རང་གི་སེམས་ལ་ལྟོས།།བལྟས་པས་དངོས་མེད་རང་སར་གྲོལ།།མཚན་ལྡན་གྱི་བླ་མ་རིན་པོ་ཆེ།།དོན་མ་ནོར་གྱི་ལམ་སྣ་ཆོས་ལ་དྲོངས།།མདང་རྨི་ལམ་གཉིད་ཀྱི་བར་དོ་ལ།།བག་ཆགས་ཀྱི་སྣང་བ་ཅི་ཤར་ཡང༌།།གཞན་སྣང་མ་ཡིན་རང་སྣང་ཡིན།།སྣང་ལ་རང་བཞིན་མེད་པ་ལ།།འཁྲུལ་པ་བྱུང་ན་ལོག་ནོན་ཐོང༌།།ལོག་ནོན་དུ་རང་གི་སེམས་ལ་ལྟོས།།བལྟས་པས་དངོས་མེད་རང་སར་གྲོལ།།སྒོམ་པ་ཏིང་འཛིན་གྱི་བར་དོ་ལ།།བྱིང་རྒོད་ཀྱི་སྣང་བ་ཅི་ཤར་ཡང༌།།གཞན་སྣང་མ་ཡིན་རང་སྣང་ཡིན།།སྣང་ལ་རང་བཞིན་མེད་པ་ལ།།འཁྲུལ་པ་བྱུང་ན་ལོག་ནོན་ཐོང༌།།ལོག་ནོན་དུ་རང་གི་སེམས་ལ་ལྟོས།།བལྟས་པས་དངོས་མེད་རང་སར་གྲོལ།།ལུས་བེམས་རིག་བྲལ་བའི་བར་དོ་ལ།།ཟུག་གཟེར་གྱི་སྣང་བ་ཅི་ཤར་ཡང༌།།གཞན་སྣང་མ་ཡིན་རང་སྣང་ཡིན།།སྣང་ལ་རང་བཞིན་མེད་པ་ལ།།འཁྲུལ་པ་བྱུང་ན་ལོག་ནོན་ཐོང༌།།ལོག་ནོན་དུ་རང་གི་སེམས་ལ་ལྟོས།།བལྟས་པས་དངོས་མེད་རང་སར་གྲོལ།།འདི་བར་དོ་དྲུག་གི་མགུར་ཞེས་མི་ལའི་མགུར་སོགས་སུ་བྲིས་པ་འདུག་རུང༌།

རྣམ་རྟོག་གི་སྣང་བ་ཅི་ཤར་ཡང༌། །མན་ཆད་མི་མཚུངས་པར་འདུག་པས་བྲིས་སོ། །དད་པ་དགྱི་བའི་གཡེར་པོ་ཆེ། །སོགས་རྗེ་འདིའི་གསུང་མགུར་ཡིན་པར་བྲིས་པ་གཅིག་གཉིས་སྣང་རུང༌། རྩོམ་རིགས་མི་མཚུངས་པས་གསུང་མགུར་དངོས་མིན་པར་སྣང་ངོ༌།།(གསུམ་པ་གདམས་ངག་ཐུགས་ཉམས་སུ་བཞེས་པ་ ཐུགས་ལ་འཁྲུངས་ཚུལ་ནི།)

དེའི་ཚེ་དཔལ་དགྱེས་པ་རྡོ་རྗེའི་ལྷ་མོ་དགུ་པོ་ནི་མིའི་བུད་མེད་ཡོན་ཏན་དང་ལྡན་པར་བསྟན་སྟེ་ཇོ་མོའི་ཚུལ་དུ་སྣང་སྟེ། ཕྱག་ཐུང་མ་དང༌། གསལ་སྐྱིད་དང༌། དར་སྐྱིད་དང༌། སྙེ་མོ་བཟང་མོ་དང༌། པདྨ་མཛེས་ལ་སོགས་པ་ཡིན་ལ། གཙོ་མོ་རྡོ་རྗེ་བདག་མེད་མ་ཉིད་ནི་ལྕམ་བུ་ལྷུང་བཟའ་ཧོ་རེ་ཞེས་བྱ་བ་ཡུམ་བདག་མེད་མ་ཉིད་སྟེ་ཐམས་ཅད་ཀྱང་རྒྱུད་སྡེ་ནས་བཤད་པའི་རིགས་ལྡན་མའི་མཚན་ཉིད་དང་ལྡན་པ་ཁོ་ནའོ།།ནམ་ཞིག་བདག་མེད་མས་ཁོ་མོ་ཅག་རྣམས་བླ་མ་དང་མཇལ་ཕྱིན་ཆད་འཇིག་རྟེན་འདིའི་རྣམ་པར་རྟོག་པ་མི་འགྱུ་ཞིང༌། རང་བྱུང་གི་ཡེ་ཤེས་ལྷུག་པར་འཆར་བ་ཁོ་ན་བྱུང་སྟེ། བླ་མའི་ཐུགས་རྗེ་ལགས་མཆི་ཞུས་པས། དེ་ལྟ་བུ་འོང་བ་ཡིན། ཁྱོད་རང་ཡོ་བྱད་ཤོམས་དང་ཚོགས་འཁོར་ཞིག་བྱའོ་གསུང༌། ཕུད་ཅུང་ཟད་ཙམ་དང་ཉ་སྐམ་པོ་འགའ་ཞིག་ལས་མེད། འཕྱིས་པས་གཞན་དུ་ཚོལ་ཡང་མི་ཐུབ། སང་དགྱི་ན་ཞུས་པས། དེ་གས་ཡོང་བས་ད་ལྟ་རང་གྱིས་གསུང༌། ཨེན་ཞིག་འཐོགས་པས་འཕྱིས་གསུང་ཡང་བཀའ་མ་བཀྱོན། དེ་མ་ཐག་ཆང་གི་རྒྱུན་དྲི་རོ་དཔེ་མེད་པ་བྱུང༌། སྔོན་མ་མཐོང་མ་ཐོས་པའི་བཟའ་བཏུང་མཆོད་རྫས་སྣ་ཚོགས་པས་ནང་ཐམས་ཅད་གང༌། སྤོས་ཀྱི་དྲི་ཞིམ་པོ་དང༌། རོལ་མོའི་སྒྲ་དང༌། ལྷ་མོའི་གླུ་དབྱངས་ཤིན་ཏུ་སྙན་པས་བར་སྣང་གང༌། མེ་ཏོག་དང་མར་མེའི་ཕྲེང་བས་ས་གཞི་ཁྱབ་པར་བྱུང༌། དེའི་མོད་ལ་བླ་མ་ཆེན་པོ་ཉིད་དགྱེས་པའི་རྡོ་རྗེ་དངོས་སུ་བཞེངས་པའི་འོད་ཀྱིས་ཡུལ་དང་ཁང་པ་ཡང་གཞལ་ཡས་ཁང་དུ་གྱུར། ཇོ་མོ་རྣམས་ལ་འོད་རེག་པའི་མོད་ལ་ཇོ་མོ་ཉིད་ཡུམ་བདག་མེད་མ་དངོས་སུ་གྱུར། གཞན་རྣམས་གཽ་རི་སོགས་ལྷ་མོ་བརྒྱད་ཏུ་གྱུར་སྟེ་ཕྱོགས་མཚམས་སུ་འཁོད། ཕྱོགས་བཅུ་ནས་དཔའ་བོ་དང་རྣལ་འབྱོར་མ་རྒྱ་མཚོ་ལྟ་བུ་འདུས་སྟེ་ཚོགས་ཀྱི་འཁོར་ལོ་མཛད། ལོ་ཟླ་དཔག་ཏུ་མེད་པའི་ཉམས་བྱུང༌། ཐོ་རངས་སུ་གྱུར་པ་ན་སྐུའི་བཀོད་པ་བསྡུས་སྟེ་ཐ་མལ་གྱི་རྣམ་པར་བཞུགས་སྟེ་ཇོ་མོ་ཁྱེད་རྣམས་རྒྱུད་དྲང་ཞིང་གཡོ་སྒྱུ་ཆུང་བར་འདུག

།ཁྱེད་རྣམས་ཟེར་བ་ལྟར་འོང་རིགས་པ་ཡིན་སྟེ། ཁོ་བོ་ལ་གསང་སྔགས་རྒྱུད་སྡེའི་སྙིང་པོ་དཔལ་ན་རོ་པའི་དགོངས་པ་མ་སྒོམས་པར་འཚང་རྒྱ་བའི་མན་ངག་ལས་ཀྱི་ཕྱག་རྒྱའི་རྣལ་འབྱོར་བྱ་བ་ཡོད་དེ། འོན་ཀྱང་རྗེ་བཙུན་ན་རོ་པ་ཆེན་པོས། རིགས་རྒྱུད་ན་མཁའི་མེ་ཏོག་ཡལ། ། གསུང་བ་དེ་ཁྱེད་རྣམས་ལ་ཐུགས་རྗེས་གཟིགས་པའི་གསུང་དུ་འདུག །ཟབ་མོ་རྣམ་པ་བདུན་དང་མི་ལྡན་ན་ཤིན་ཏུ་ཉེས་པ་ཆེ་བར་ཡང་བཤད། འོན་ཀྱང་འཇིག་རྟེན་པ་བཞུག་པའི་ཕྱིར་ཁོ་བོས་རིགས་རྒྱུད་ཀྱང་བཞག་པ་ཡིན། སྤྱིར་གསང་སྔགས་འདི་ཟབ་པ་དང་རྒྱ་ཆེ་བའི་གནད་ཕུལ་དུ་ཕྱིན་པ་དང་ལྡན་པ་ཡིན་སྟེ། ཁམས་བྱང་ཆུབ་ཀྱི་སེམས་འཁོར་འདས་ཐམས་ཅད་ཀྱི་བདེ་སྐྱིད་ཀྱི་རྩ་བ་ཡོན་ཏན་གྱི་འབྱུང་གནས་ཡིན་པ་ལ། འཇིག་རྟེན་པ་རྣམས་ཉོན་མོངས་པའི་དབང་དུ་ཤོར་བས་ཉམས་ཅིང་ཟགས། ཉན་ཐོས་པས་ཉོན་མོངས་སྤོང་བ་ལ་ལམ་དུ་བྱས་པས་ཡོན་ཏན་འབྱིན་མ་ནུས། མཚན་ཉིད་ཐེག་པ་བ་གདམས་ངག་དང་བྲལ་བས་བསྐལ་པ་གྲངས་མེད་གསུམ་འགོར། གསང་སྔགས་སུ་བདེ་བ་ལམ་དུ་བྱས་པས་ཁམས་དེ་ཉིད་འཆིང་བ་དང༌། བརྟན་པ་དང༌། དག་པར་བསྒྱུར་བས་ཚེ་གཅིག་གིས་བྱང་ཆུབ་ཐོབ་པ་ཡིན། དེ་ལ་ཡང་མཚན་ལྡན་གྱི་བླ་མ་དང་གདམས་ངག་གི་གནད་ཟབ་མོས་ཟིན་པ་གལ་ཆེ། ཁོ་བོ་ལ་འདོད་ཆགས་ཀྱི་རྟོག་པ་མེད་ཀྱང་སྔགས་ཀྱི་ཆེ་བ་འབྱིན་པའི་ཕྱིར། བླ་མའི་ལུང་བསྟན་བཞིན་ཐ་མལ་གྱི་སྤྱོད་པ་བྱེད་པ་ཡིན་གསུང༌།ཡང་མི་ལ་ལ་གསུངས་པ། རྡོ་རྗེ་འཆང་ནས་ངའི་བར་སྔ་མས་ཕྱི་མ་རིམ་པར་ལུང་བསྟན་པ་ཡིན། ང་ལ་ཡང་རྗེ་ན་རོ་པས་ཁྱོད་ལུང་བསྟན་པ་ཡིན། ཁྱོད་དཀའ་བ་ཆེན་པོ་ལ་བཀོད་པ་དང༌། མཁར་ལས་དང༌། ཕྲུ་དང༌། གནག་ལུག་སྐྱོང་བ་སོགས་མ་དག་པའི་སེམས་ཅན་གྱི་སྣང་བ་ཡིན་མོད། ཁོ་བོ་ལ་ནི་དེ་རྣམས་དང་དཔལ་ན་རོ་པ་ཡང་གཉིས་སུ་མེད། ཁོ་བོ་དྲོ་བོ་ལུང་གཅིག་པུ་ན་འདུག་པ་ཡང་མིན། དེ་ལྷོ་བྲག་པ་རྣམས་ཀྱི་སྣང་བ་ཡིན་མོད། བུ་ཁྱོད་ཀྱང་ཚོགས་གཉིས་རྫོགས།

སྒྲིབ་གཉིས་བྱང་བའི་ལས་ཅན་གྱི་སྐྱེས་བུ་ཡིན། གནས་གསུམ་གྱི་མཁའ་འགྲོ་ཐམས་ཅད་ཀྱང་ཁྱོད་ཁོ་ན་ལ་དགའ་ནས་འཚོག་པར་འདུག ཁྱོད་ཀྱིས་མཁར་དེ་དགུ་ཐོག་དུ་བརྩིགས་ན་ཁྱོད་རང་དང་སྤངས་རྟོགས་མཉམ་པའི་རྒྱུད་པ་མང་དུ་འབྱུང་བ་ཡིན་ནའང༌། བདུན་ལས་མ་ཁོལ་བས་བདུན་རྒྱུད་ཏུ་རང་དང་མཉམ་པ་དང༌། རྒྱུད་པ་གཉིས་ཙམ་དུ་སྤྱོད་པ་རྩིང་མོ་འགའ་རེ་འབྱུང༌། ཁོ་བོ་ལས་ངང་ཆེ་བར་བག་རེ་མཐོང་བས་ཁྱོད་ཀྱི་ཐུན་མོང་གི་དངོས་གྲུབ་ལ་ཅུང་ཟད་གནོད། འོན་ཀྱང་ཉམས་རྟོགས་ཀྱི་རྒྱུད་པ་ནི་བསྟན་པ་ཇི་སྲིད་གནས་ཀྱི་བར་དུ་རྒྱུན་མི་འཆད་པར་འབྱུང༌། རྣམ་པ་གཅིག་དུ་ན་མ་འོངས་པའི་ཚེ་སློབ་མ་ངན་པས་བླ་མ་ཡར་གནད་ལ་འབེབས་པ་འབྱུང་བས་དེ་ལྟ་བུ་མི་འབྱུང་བའི་ཕྱིར། ཁོ་བོས་དེ་ལྟར་དུ་བསྟན་པ་ཡིན་གསུང༌། དེའི་ཚེ་དོན་དང་མཐུན་པའི་སྙན་གྲགས་ཀྱིས་ཀྱང་བོད་ཡུལ་ཁྱབ་པ་ན་ཚོགས་གྲལ་ཞིག་དུ་དེ་སྐད་ཞུས་པས། བོད་ཙམ་དུ་མ་ཟད་ཛམ་གླིང་ཙམ་ན་སྙན་པར་གྲགས་པ་ཡིན། ཞེས་གསུངས་པ། རྒྱུད་པ་སྙན་པར་མི་གྲགས་སུ།།རྒྱུད་པ་རྡོ་རྗེ་འཆང་ཆེན་ཡིན།།བཀའ་བབས་སྙན་པར་མི་གྲགས་སུ།།ཌཱ་ཀི་ཆོས་ཀྱི་སྐུ་ཅན་ཡིན།མེས་པོ་སྙན་པར་མི་གྲགས་སུ།།ཏེ་ལོ་སངས་རྒྱས་ཉག་གཅིག་ཡིན།།བླ་མ་སྙན་པར་མི་གྲགས་སུ།།ན་རོ་ཆོས་ཀྱི་སྤྱན་ལྡན་ཡིན།།མི་ང་རང་སྙན་པར་མི་གྲགས་སུ།།ན་རོའི་ཐུགས་ཀྱི་སྲས་གཅིག་ཡིན།།གདམས་ངག་སྙན་པར་མི་གྲགས་སུ།།ཀུན་ལ་མེད་པའི་ནོར་བུ་ཡིན། །ཞེས་དང༌། རྒྱུད་པ་ཀུན་ལ་ཡོད་མོད་ཀྱི།།མཁའ་འགྲོ་ཡོད་ན་ཡོད་པ་ཡིན།།མེས་པོ་ཀུན་ལ་ཡོད་མོད་ཀྱི།།ཏེ་ལོ་ཡོད་ན་ཡོད་པ་ཡིན།།བླ་མ་ཀུན་ལ་ཡོད་མོད་ཀྱི།།ན་རོ་ཡོད་ན་ཡོད་པ་ཡིན།།གདམས་ངག་ཀུན་ལ་ཡོད་མོད་ཀྱི།།སྙན་རྒྱུད་ཡོད་ན་ཡོད་པ་ཡིན།།བསྒོམས་ན་འཚང་རྒྱ་ཀུན་ཡང་རྒྱ།།མ་སྒོམས་རྒྱ་ན་རྒྱ་བ་ཡིན།།བཙལ་བས་སངས་རྒྱས་ཀུན་གྱིས་རྙེད།།མ་བཙལ་རྙེད་ན་བརྙེད་པ་ཡིན།།ངས་ཁྱེད་རྣམས་ལ་མ་བཙལ་བའི་སངས་རྒྱས་ལག་བཅངས་སུ་གཏད་པ་ཡིན་ནོ།

།དགའ་བར་གྱིས་ཅིག་གསུང་ནས། སྐྱེ་ཤིའི་དུས་སུ་མ་བཅོས་བཞག།རྨི་ལམ་དུས་སུ་མ་སླད་དྲན།བར་དོའི་དུས་སུ་མ་བཅིངས་རིག།འབྲས་བུའི་དུས་ན་མ་སྒྲིབས་ཤར།།ན་རོའི་རྗེས་འཇུག་སྐྱེས་བུ་རྣམས།།གདམས་ངག་ཟབ་པ་ཉམས་སུ་ལོང༌།།རིགས་པ་ཡོད་སྟེ་ངེས་ཤེས་སྐྱེ།།སུན་པ་མེད་པར་ཉམས་སུ་ལོང༌།།ཐེ་ཚོམ་མེད་པར་བྱང་ཆུབ་འཐོབ། །གསུང༌། ཡང་ཇོ་མོ་བདག་མེད་མས་ལུག་ཤ་བསྲེགས་པ་སོགས་པ་ཕྱེད་དང་ཆང་བུམ་པ་གང་མི་ལ་ལ་གནང་བ་མ་བཞེས་པར་ཁྱེར་སྟེ། བླ་མ་ལ་ཕུལ་བས་ཁྱོད་ལ་འདི་ག་ནས་བྱུང་གསུང༌། ཇོ་མོས་གནང་བ་ལགས་ཞུས་པས། ཡེ་ཤེས་ཀྱི་མཁའ་འགྲོའི་དངོས་གྲུབ་ཏུ་གདའ། མིའི་ཟས་སུ་མི་འདུག་གསུང་ནས་ཁོང་རང་ལའང་ཕྱེད་བགོས་ནས་གནང་བ་ཟོས་པས་རོ་བརྒྱ་དང་ལྡན་པ་ཅིག་བྱུང༌། དེ་ཕྱིན་རྗེ་མི་ལས་ཡུམ་གྱིས་གནང་བའི་ཟས་སྐོམ་ཐམས་ཅད་རོ་མཆོག་བརྒྱ་དང་ལྡན་པར་མྱོང་སྐད། དེ་ལྟར་བླ་མ་ཆེན་པོ་དེ་ཡོན་ཏན་གྱི་གཏིང་མཐའ་མི་མངོན་ཡང༌། ཁྱད་པར་སྒྱུ་མ་གསུམ་གཅིག་ཏུ་འདྲེས་པས་གྲོང་འཇུག་མང་དུ་མཛད་པར་སྣང་སྟེ། སྲས་མཁར་ནང་དུ་རྒྱང་རོ་ཞང་སྟོན་གྱིས་ཚོགས་འཁོར་ཞུས་པའི་ཚེ། ཕུག་རོན་ཁྲས་དེད་པ་ཅིག་སྐར་ཁུང་ནས་ནང་དུ་བྱུང༌། ཨེན་ཅིག་ན་ཤི་བས་ངས་ཁྱེད་རྣམས་ལ་ལྟད་མོ་ཞིག་བསྟན་གྱི། མཐུ་ཆེན་དཀྱིལ་འཁོར་སྟེང་ནས་གཟུངས་ཐག་ལོང་ཤོག་གསུང་སྟེ། ཕུག་རོན་གྱི་རོའི་རྐང་པ་ལ་བཏགས་ནས་དམིགས་པ་གཏད་པས། བླ་མ་དབུ་འཇོག་སྟེ་སྤུར་གྱི་རྣམ་པར་གྱུར། ཕུག་རོན་གཤོག་པ་ཐེབ་ཐེབ་འཕུར་གྲབས་བྱེད་པའི་རྩར་ཕུག་རོན་ཕྲུ་གུ་ཞིག་ཡང་བྱུང་སྟེ། སྙིང་རྗེ་རྗེ་ལྟར་བྱེད་ཚེ་ཞང་སྟོན་གྱིས་ངུས་ཅིང་བླ་མའི་སྐུའི་དྲུང་དུ་འདི་ལྟར་མི་མཛད་པར་ཞུས་ཀྱང་ཕན་གནོད་མ་བྱུང༌། ཕུག་རོན་གྱི་དྲུང་དུ་ཞུས་པས་ཕུག་རོན་ཤི་བ་དང་བླ་མ་བཞེངས་སྟེ། རང་ལུས་ཁང་སྟོང་བཞིན་བོར་ནས།།ཕུག་རོན་གཞན་ལུས་གྲོང་དུ་ཞུགས།།གཤོག་བརྐྱང་མཁའ་ལ་དོ་འཕུར་བྱས།།བྱ་མ་བུ་ཕྲད་ནས་རྩེ་བ་དེ།།ཀུན་གྱིས་མཐོང་བ་ངོ་མཚར་ཆེ།

།གསུང་ཞིང་བཞད། ཡང་གདན་བཞི་གསུང་བའི་ཆོས་གྲ་ཞིག་དུ་མཆིལ་བའི་རོ་ལ་གྲོང་འཇུག་མཛད་འཕུར་སྟེ་བྱོན་པས་བྱིས་པས་དེད། བླ་མ་བཞེངས་ནས་དུད་འགྲོ་རྟེན་དམན་པས་སྲོག་གི་བར་ཆད་དུ་དེའུ་གྱུར་གསུང༌། ཡང་དྲོ་བོ་ལུང་ན་ཆོས་གསུང་ཚེ་ཁྱིས་ཤ་བ་དེད་བྱུང་བ་ཆོས་རར་བྲོས་བྱུང་ནས་ཤི། དེ་ལ་གྲོང་འཇུག་མཛད་ནས་བཞེངས་ཚེ་ཁྱི་ར་བ་མི་གཉིས་བྱུང༌། ངེད་ཀྱིས་ཐག་རིང་ནས་བཀུག་པའི་ཤ་བ་གཏོང་ཟེར། ང་རང་གིས་བརྙེད་པའི་ཤ་བ་མི་གཏོང་གསུང༌། བྲེ་མོ་མཛད། གཞན་གྱིས་གྲོང་འཇུག་མཛད་པ་ཡིན། དེས་གསུང་བར་འདུག་བྱས་པས། འོ་ན་ད་དུང་གྲོང་འཇུག་མཛད་པར་ཞུ་ཟེར་སྟེ། གྲོང་འཇུག་མཛད་ནས་གཟིམས་ཁང་དུ་བསྐྱལ། བླ་མ་བཞེངས་སྟེ། བླ་མའི་བཀའ་བཞིན་བདག་གིས་ནི།།གདམས་ངག་ཟབ་མོ་ཉམས་བླངས་པས།།འདོད་པ་མཐའ་དག་འབྱུང་བྱེད་པའི།།ཤ་བ་ཡིད་བཞིན་ནོར་བུ་བརྙེད།།ཅེས་གསུང༌། རྔོན་པ་གཉིས་དད་སྟེ་ཆོས་སྒོར་ཞུགས་པས་སྒོམ་ཆེན་བཟང་པོ་གཉིས་བྱུང་སྐད། ཡང་ཕུག་རོན་ལ་ཞུགས་སྟེ་འཕུར་ལྡིང་མཛད་ནས་དེའི་དུས་ཤིན་ཏུ་བདེ་བར་བྱུང་གསུང་བ་དང༌། ཆོས་སྟོན་ལ་གདན་དྲངས་ཅིང་ཇོ་བོའང་མགྲོན་དུ་བོས་པའི་སར་ལུ་གུའི་རོ་ཞིག་ལ་གྲོང་འཇུག་མཛད་ནས་བཞེངས་སྟེ། དུས་གསུམ་སངས་རྒྱས་སྐྱེད་ཡུམ་གྱི།།བཅུད་ལེན་འཆི་མེད་ཡེ་ཤེས་ནི།།གྲོང་འཇུག་བདུད་རྩིའི་སྨན་སྦྱར་བས།།ལུ་གུ་ཤི་སོས་གར་དང་ལྡན།།ཞེས་གསུངས། དེར་ཇོ་བོ་དེ་ཡང་ཐུན་མོང་མ་ཡིན་པའི་དད་པ་ཐོབ་པར་གྱུར་ཏོ། །ཡང་རྔོག་པས་ཕུལ་བའི་འབྲི་རྒན་གཡང་ལྕམ་མ་བྱ་བ་གཉའ་གཉའི་འདབ། ཆུ་མིག་འབྲི་རྐུན་དུ་བྱིང་ནས་ཤི་བ་ལ་གྲོང་འཇུག་མཛད། ལུང་མོའི་ལྕགས་རིའི་ནང་དུ་བསྐྱལ་ནས་བཞེངས། ཡང་སྔོན་གྱི་སློབ་དཔོན་དེས་ཕུལ་བའི་འབྲི་རྒན་མ་ཆུ་འཐུངས་ནས་ལྡང་མ་ནུས་པར་ཤི་བས། ངས་འབྲིའི་རོ་བླང་གི་གསུང་ནས་གྲོང་འཇུག་མཛད། གཡག་རྒན་ཞིག་གི་ཤ་ལེན་པར་ལས་མི་རྣམས་ཆས་པ་ན། ངའི་ལས་སྐལ་ལ་གཡག་རོ་བླང་གི་གསུང་གྲོང་འཇུག་མཛད་སྟེ།

མཁའ་འགྲོའི་སྐུ་གསུང་ཐུགས་ཀྱི་གསང༌།།རྩ་རླུང་བྱང་ཆུབ་སེམས་ཀྱི་རྟ།།རོ་སྙོམས་ལྕག་གིས་ཡོངས་བསྐུལ་སྟེ།།གཡག་རྒན་འཇིགས་པའི་འཕྲང་ལས་བསྒྲལ། །གསུང་སྐད། ཡང་སྐྱབ་ཏུ་ལྗང་པ་བཏབ་ནས་སྲས་ཀྱིས་གཡག་ལ་བཀལ་ནས་བླངས་པས་གཡག་ཤི་བ་ལ་གྲོང་འཇུག་མཛད། སྲས་ཀྱིས་ཁལ་ལ་ཡོ་རྡོ་བཅུག་པས་སླར་བཞེངས་ཚེ་ལྐུག་པ། ངས་གཡག་རོ་དང་ལྗང་པ་ཁུར་བས་མི་ཆོག་པར་རྡོ་བཀལ་ནས་གསུང་སྟེ་ཞལ་རས་རྡུལ་ཤམ་འདུག་སྐད། ལར་དུད་འགྲོའི་རྟེན་ལ་ཞུགས་ནས་ཞག་དུ་མར་བློ་མི་གསལ་བ་འདུག་གསུང༌། བྱང་དུ་མགོ་ལེགས་ཀྱི་སར་ཡང་ལྷ་གཡག་དཀར་པོ་གཉན་སར་ཤི་བ་ཞིག་དང་ལུ་གུ་དང་གྲའི་མཆོད་ཕུར་ཕུག་རོན་ལ་གྲོང་འཇུག་མཛད་པར་བཤད་པས་དབུས་དང་བྱང་ལ་རྗེས་སུའང་སྤྱན་དྲངས་པ་སྙམ་མོ།།དེའི་ཚེ་མར་པ་བྱ་ཟེ་བྱ་བས་ཁོ་ཤ་ཆང་བུད་མེད་བསྟེན། ཕྲུ་རྐོ་སོགས་བྱེད་པ་དེ། ངེད་རང་མི་ནག་པ་ཟང་མ་ཡིན་མོད་ཅེས་ཟེར་བས། ང་གདམས་ངག་གི་ཆེ་བ་འབྱིན་པའི་ཕྱིར། དེ་དག་བསྟེན་པ་ཡིན། ཞེས་གསུངས་པ། ཁོ་བོ་མར་པ་ལོ་ཙཱ་ངས།།རྒྱུད་ཀྱི་རྒྱལ་པོ་དགྱེས་རྡོར་ཤེས།།ན་རོ་པཎ་ཆེན་གྱི་གདམས་ངག་ཡོད།།དགོན་པར་མི་སྡོད་རང་ལ་སྡིག།རྒྱུད་ཀྱི་རྒྱལ་པོ་གདན་བཞི་ཤེས།།འཕོ་བ་གྲོང་འཇུག་གི་གདམས་ངག་ཡོད།།ཐ་མལ་དུ་ཤི་ན་རང་ལ་སྡིག།བསམ་གཏན་གཉིད་དང་སྲེ་བ་ཤེས།།རྨི་ལམ་འོད་གསལ་གྱི་གདམས་ངག་ཡོད།།ཐ་མལ་དུ་ཉལ་ན་རང་ལ་སྡིག།སེམས་འཛིན་གྱི་རྒྱལ་པོ་གཏུམ་མོ་ཤེས།།སེམས་གནད་ཏུ་བསྣུན་པའི་གདམས་ངག་ཡོད།།དོན་ཉམས་སུ་མི་ལེན་རང་ལ་སྡིག།རླུང་གི་དེ་ཉིད་བདུན་ཅུ་ཤེས།།ན་ཚ་བོགས་འདོན་གྱི་གདམས་ངག་ཡོད།།སྨན་པ་འགུགས་ན་རང་ལ་སྡིག།རང་ལུས་རྒྱལ་བའི་དཀྱིལ་འཁོར་ཤེས།།རྩ་རླུང་ཐིག་ལེ་རྒྱས་བྱའི་ཕྱིར།།ཤ་ཆང་མི་བསྟེན་རང་ལ་སྡིག།གཞན་ལུས་ལམ་དུ་སློང་ཙ་ན།།ལས་ཀྱི་ཕྱག་རྒྱའི་གདམས་ངག་ཡོད།།ཕྱག་རྒྱ་མི་བསྟེན་རང་ལ་སྡིག།ཞེས་གསུངས།དེ་ཐོས་པས་ལྷག་པར་ཡང་སྐུར་བ་བཏབ་པ་གསན་པས།

སྔོན་དེ་བཞིན་གཤེགས་པ་ལའང་སྐུར་བ་འདེབས་པ་བྱུང༌། སྐྱེ་བོ་ངན་པའི་ཁ་ལ་ཚད་མེད། སྙིང་རྗེ་དང༌། སྒྱུ་ལུས་ཀྱི་ངང་དུ་བོར་ལ་ཞོག །ཞེས་གསུངས་པ། བཅོམ་ལྡན་རྡོ་རྗེ་འཆང་ཆེན་དེ།།ལྔ་བརྒྱ་ཕྲག་བཅུའི་སྙིགས་མ་ལ།།ལས་ཅན་སྨིན་གྲོལ་མཛད་པའི་ཕྱིར།།རྗེ་ན་རོ་ཆེན་པོར་སྐུ་སྤྲུལ་པས།།འཁོས་ཆུང་མར་པ་ལོ་ཙཱ་འདི།།གསན་ནམ་གཟིགས་སམ་ཐུགས་ཀྱིས་མཁྱེན།།ཕ་ཐུགས་རྗེས་ཟུང་དང་སྤྲུལ་པའི་སྐུ།།དྷུ་ཏི་བྱང་ཆུབ་གཞུང་ལམ་དུ།།རླུང་སེམས་བདེ་འོད་ཟུང་དུ་ཚུད།།ཟག་མེད་བདེ་བ་ཆེན་པོར་འགྲོ།།སྒྲིབ་བྲལ་རིག་པའི་ཡེ་ཤེས་ཤར།།བླ་ན་མེད་དོ་བླ་མའི་གསུང༌།།མ་རིག་མུན་པ་དབྱིངས་སུ་དག།གཟུང་དང་འཛིན་པའི་སྒྲིབ་གཉིས་བྲལ།།བདེ་གསལ་སྤྲོས་དང་བྲལ་བར་ཤར།།རྟེན་འབྲེལ་ཚོགས་པའི་སྣང་བ་འདི།།རང་བཞིན་མེད་པའི་གཟུགས་བརྙན་སྟེ།།དེ་ལྟར་རྟོགས་པའི་སྣང་བ་རྣམས།།རྨི་ལམ་སྣང་བ་ཇི་བཞིན་དུ།།ཆོས་རྣམས་སྒྱུ་མ་ལྟ་བུར་ཤར།།ལྷ་དང་ལྷ་མིན་མི་རྣམས་དང༌།།དམྱལ་བ་ཡི་དྭགས་དུད་འགྲོ་དང༌།།སྣ་ཚོགས་འཛིན་པའི་སྣང་བ་འདི།།སྒྱུ་མ་ལྟ་བུར་མེད་པར་རྟོགས།།ཡུལ་དང་ཡུལ་ཅན་དམིགས་པ་དང༌།།འབྱུང་བའི་སྒོ་དང་རླུང་གནད་ཀྱིས།།གང་འདོད་དོན་དུ་འགྱུར་འགྱུར་འདྲ།།བསྲེ་འཕོ་དྲི་མ་མེད་པར་ཤར།།སྐྱེ་བའི་དུས་སུ་མ་བཅོས་བཞག།རྨི་ལམ་དུས་སུ་མ་སླད་དྲན།།བར་དོའི་དུས་སུ་མ་བཅིངས་རིག།འབྲས་བུའི་དུས་སུ་མ་སྒྲིབས་ཤར།།ན་རོའི་རྗེས་འབྲང་སྐྱེས་བུ་རྣམས།།གདམས་ངག་ཟབ་པ་ཉམས་སུ་ལོང༌།།རིགས་པ་ཡོད་ཀྱི་ངེས་ཤེས་སྐྱེད།།བློ་ཆུང་ལོག་པར་རྟོག་པ་རྣམས།།སངས་རྒྱས་ལ་ཡང་སྐུར་འདེབས་ཅིང༌།།རང་གྲིབ་ལ་ཡང་གཤེ་བྱེད་པའི།།སྐྱེ་བོ་གཡོམ་ལ་རྒྱུག་པ་ལ།།དོན་ལ་འདི་ཡིན་འདི་མིན་མེད།།བླུན་པོ་བོང་རྒྱུག་བྱེད་པ་ལ།།མཁས་རྣམས་དེ་ཡི་རྗེས་མི་འབྲང༌།།ཐ་སྙད་ཚིག་གིས་ཆོས་རྣམས་སྟོང༌།།ང་སྐུ་ནི་ལྷ་ཡི་འཁོར་ལོ་ཡིན།།གསུང་ནི་ཆོས་ཀྱི་རང་བཞིན་ཡིན།།ཐུགས་ནི་ཡེ་ཤེས་ངོ་བོ་ཡིན།།བུ་སུན་པ་མེད་པར་ཉམས་སུ་ལོང༌།།ཐེ་ཚོམ་མེད་པར་བྱང་ཆུབ་འགྲུབ།

།ཅེས་གསུངས། ཕྱིས་ཤ་བ་ལ་གྲོང་འཇུག་མཛད་སར་ཁོ་ཡོད་པས་དད་པ་སྐྱེས་སྟེ། ཁྱེད་ཤ་ཆང་བུད་མེད་བསྟེན་པ་ལ་གདེང་ཞིག་ཡོད་པར་འདུག་པ་གསུང་འཚལ་ཟེར་བ་ལ། གསུངས་པ། ཕ་བླ་མ་རྣམས་ལ་ཕྱག་འཚལ་ལོ།།རྗེ་གོང་མ་རྣམས་ཀྱི་བཀའ་དྲིན་གྱིས།།ངས་སོས་དལ་དབེན་ཚེ་རྩ་རླུང་བསྒོམས།།ལུས་སེམས་བཅུན་ཞིང་བཅུན་ཞིང་བསྒོམས།།འབྱུང་བ་འཁྲུགས་ཀྱང་ཉམ་ང་མེད།།བོགས་འདོན་དུ་ཤེས་པའི་གདེང་ཞིག་ཡོད།།གཉིད་ཀྱི་དུས་སུ་འོད་གསལ་བསྒོམས།།སྣང་བ་བསྡུས་ཅིང་བསྡུས་ཅིང་བསྒོམས།།གཏི་མུག་ཏུ་སོང་ཡང་ཉམ་ང་མེད།།ཟུང་འཇུག་ཏུ་ཤེས་པའི་གདེང་ཞིག་ཡོད།།རྨི་ལམ་གྱི་དུས་སུ་སྒྱུ་ལུས་བསྒོམས།།སྣང་བ་སྤྲོ་ཞིང་སྤྲོ་ཞིང་བསྒོམས།།རྣམ་རྟོག་ཏུ་སོང་ཡང་ཉམ་ང་མེད།།སྒྱུ་མར་ཤེས་པའི་གདེང་ཞིག་ཡོད།།འདོད་ཡོན་སྤྱོད་ཚེ་ལྷ་སྐུར་བསྒོམས།།རོ་བྲོ་མྱང་ཞིང་མྱང་ཞིང་བསྒོམས།།བཟའ་བཏུང་དུ་མཐོང་རུང་ཉམ་ང་མེད།།ཚོགས་མཆོད་དུ་ཤེས་པའི་གདེང་ཞིག་ཡོད།།ཐབས་ལམ་གྱི་སྐབས་སུ་གཞན་ལུས་བསྒོམས།།བདེ་བ་སྐྱེད་ཅིང་བསྐྱེད་ཅིང་བསྒོམས།།ཐ་མལ་དུ་འདུག་ཡང་ཉམ་ང་མེད།།ལྷན་སྐྱེས་སུ་ཤེས་པའི་གདེང་ཞིག་ཡོད།།འཆི་བའི་དུས་སུ་འཕོ་བ་སྒོམ།།འཕོ་བ་སྦྱོང་ཞིང་སྦྱོང་ཞིང་སྒོམ།།འཆི་ལྟས་བྱུང་ཡང་ཉམ་ང་མེད།།རྫོགས་རིམ་དུ་ཤེས་པའི་གདེང་ཞིག་ཡོད།།ཤི་བའི་དུས་སུ་བར་དོ་འཛིན།།བར་དོ་སྤྲིན་དང་ན་བུན་འདྲ།།ཆགས་སྡང་སྐྱེས་ཀྱང་ཉམ་ང་མེད།།རང་གྲོལ་དུ་ཤེས་པའི་གདེང་ཞིག་ཡོད།།སྟོང་པ་ཧད་པོ་ལྟ་བ་མིན།།ཞི་གནས་ལྟེངས་པོ་སྒོམ་པ་མིན།།བཅོས་མའི་ཐོ་ཅོ་སྤྱོད་པ་མིན།།ཡིན་མིན་རེ་དོགས་འབྲས་བུ་མིན།།བཀའ་དྲི་མ་མེད་པའི་གདམས་ངག་ཡིན།།གསང་སྔགས་མ་རྒྱུད་ཀྱི་ཉིང་ཁུ་ཡིན།།རིག་པའི་སྣོད་དང་ལྡན་པ་ཡིན།།རྒྱུད་ཆེན་རྣམས་ལ་མཁས་པ་ཡིན།།གདམས་ངག་ལ་ཕྲ་ཞིབ་ཤེས་པ་ཡིན།།བླ་མ་རྒྱུད་པ་ལས་བྱུང་བ་ཡིན།།རང་གིས་ཉམས་སུ་བླངས་པ་ཡིན།།ཡང་དག་གི་ཚད་མས་གྲུབ་པ་ཡིན།།མཆོག་ཏུ་གྱུར་པའི་གནད་བསྡུས་ཡིན།།བརྩོན་བྱས་ཤེས་རབ་ཆེ་བ་ཡིན།།མ་རིག་ཡོངས་སུ་ཟད་པ་ཡིན།།རིག་པའི་ཡེ་ཤེས་ཕྱོགས་མེད་ཏུ།།གསལ་ཞིང་ཀུན་ལ་ཁྱབ་པས་རྒྱས།།དེ་དག་དབྱེར་མེད་སྤྲོས་བྲལ་དུ།།ང་མར་པ་བློ་གྲོས་འདོད་པ་ཡིན།

།ཞེས་གསུངས། གདམས་ངག་གནང་བས་ཕྱིས་གྲུབ་ཐོབ་བྱ་ཟེ་ཞེས་གྲགས་པར་གྱུར་ཏོ།།(བཞི་པ་ཐུགས་དམ་མངོན་དུ་གྱུར་པའི་སྒོ་ནས་བསྟན་པ་དང་ སེམས་ཅན་ལ་ཕན་ཐོགས་མཛད་ཚུལ་ལ་གསུམ།སྲས་སྐུ་ཡལ་བས་སྐྱོ་ཤས་དང་ངེས་འབྱུང་གི་སྒོ་ནས་ཀུན་གྱི་ཐུགས་དམ་ལ་བོགས་ཐོན་ཚུལ། བསྟན་པ་ལ་དར་རྒྱས་འབྱུང་བར་ལུང་བསྟན་ནས་གདམས་ངག་དང་བྱིན་རླབས་ཀྱི་རྟེན་ཞལ་གདམས་དང་བཅས་ཏེ་གནང་ཚུལ། འགྲོ་ཀུན་དང་བ་འདྲེན་ཕྱིར་བཀོད་པ་སྐུའི་རྫུ་འཕྲུལ་བསྟན་ཚུལ་ལོ།།

དང་པོ་སྲས་སྐུ་ཡལ་བས་སྐྱོ་ཤས་དང་ངེས་འབྱུང་གི་སྒོ་ནས་ཀུན་གྱི་ ཐུགས་དམ་ལ་བོགས་ཐོན་ཚུལ་ནི། )དེ་ནས། མི་རྒྱུད་ན་མཁའི་མེ་ཏོག་ཡལ། །ཞེས་པའི་རྐྱེན་ཟློག་པའི་ཕྱིར། ཡབ་སྲས་ལོ་གསུམ་གྱི་སྐུ་མཚམས་མཛད་པར་བཞེད་སྟེ། སྐུ་མཁར་གྱི་ཡང་རྩེར་བླ་མ་ཆེན་པོ་བཞུགས། དེའི་འོག་དུ་སྲས་མདོ་སྡེ་བཞུགས། བར་ཁང་རྣམས་སུ་བུ་ཆེན་ཅི་རིགས་རིམ་པར་བཞུགས། ཡུམ་དང་རྗེ་མི་ལ། མར་པ་མགོ་ལེགས། བ་རང་ལྦ་བ་ཅན་རྣམས་ཀྱིས་ཞམ་རིང་མཛད། སྒྲུབ་ཁོང་ནས་གདམས་པ་གནང་ཞིང༌། ཁྱད་པར་སྲས་མདོ་སྡེ་ལ་གདམས་ངག་མཐའ་དག་གནང་བས་སྒྱུ་མ་གསུམ་གཅིག་ཏུ་འདྲེས་པའི་གྲོང་འཇུག་ལ་དབང་ཐོབ་པར་གྱུར་ཏོ།། དེའི་ཚེ་ཡུམ་བདག་མེད་མའི་གཅེན་པོ་དེ། ཡུལ་དེའི་ཇོ་བོ་ཁས་དྲག་ཞིང་དབང་ཆེ་བ་ནོར་ཤིན་ཏུ་ཕྱུག་པ་བུ་མེད་པ་གཅིག་རྔ་མོང་ལུམ་བྱ་བ་ན་ཡོད་སྟེ། ཡུལ་དེ་ན་ལོ་ལོ་བཞིན་ལྟད་མོའི་སྲོལ་ཡོད་པ་ལས། དེ་ལོ་ཇོ་བོ་དེས་གཞི་བླངས་པའི་ལོ་དུས་ཀྱི་ལྟད་མོ་དང༌། གླེགས་བམ་ཞིག་བཞེངས་པའི་རབ་གནས་གསོན་དགེ་དང་བཅས་པ་བྱེད་པར་བརྩམས། གྲལ་དབུ་ལ་ཡབ་སྲས་གང་རུང་སྤྱན་འདྲེན་པའི་ཞུ་བ་བྱས་པ་ཡུམ་གྱིས་མ་བཞེས་ནའང༌། ནན་གྱིས་གནངས་ཉིན་སྤྱན་འདྲེན་མི་ཞིག་བཏང་བ་དེས་ཡུམ་ལ་ཞལ་ལྟ་ཞུས་པ་སྲས་ཀྱིས་རྒྱ་སྐར་ནས་གསན། སྤྱིར་སྐུ་མཁར་མཐོ་ཞིང་ཐག་རིང་བས་ཚིག་འབྲུ་གོ་བ་གསན་ཐུབ་པའི་གནས་མེད་ནའང༌། བར་ཆད་ཀྱི་དུས་སུ་སོན་པས་ཚིག་འབྲུ་གསལ་བར་གསན་སྟེ་ཐུགས་བཏེག་ནས་འབྱོན་པར་དགོངས། ཡང་བར་ཆད་ཀྱི་རྒྱུ་ཡིན། ཕྱིན་ན་མི་འོང་དགོངས་པ་བག་རེ་ཡང་བྱུང༌། གནངས་ཞོགས་སྔ་བར་རང་བཞིན་དང་སྤྲུལ་པའི་མི་མང་པོ་ལྟད་མོས་ཡིད་དུངས་པའི་གཏམ་ཟེར་ཞིང་སོང༌། ཁྱད་པར་རྒན་མོ་མགོ་པྲ་བའི་མེ་ཏོག་ལྟར་དཀར་བ་གསུམ། ད་རེས་ལྟད་མོ་འདི་མ་མཐོང་ན་སྔར་མཐོང་བ་དོན་མེད་ཟེར་ནས། དཀའ་དཀའ་ལྟར་སོང་བ་གཟིགས། བུད་མེད་དེ་དག་ཆོས་སྐུ་ཡེ་ཤེས་ཀྱི་མཁའ་འགྲོ་འཇིགས་བྱེད་བཞད་པ་མོ་དང༌།

ལོངས་སྐུ་བདུད་འདུལ་གྱི་མཁའ་འགྲོ་ཞི་བ་འཚོ་དང༌། སྤྲུལ་སྐུ་ལས་ཀྱི་མཁའ་འགྲོ་ཟ་བྱེད་འཇིགས་རུང་མ་སྟེ། མཁའ་འགྲོའི་གཙོ་མོ་གསུམ་སྲས་སྤྱན་འདྲེན་དུ་འོངས་པ་ཡིན་སྐད། དེ་རྣམས་སྤྲུལ་པར་མ་མཁྱེན་པར། རྒན་མོ་མ་གི་ཚོ་འགྲོ་ན། ང་གཞོན་པ་ཕ་མ་གཉིས་འཛོམ་གྱི་གཅེས་ཕྲུག །ཅིས་མི་འགྲོ་དགོངས་སྟེ། ན་ཟ་བེར་དཀར་དེ། ཕྲག་ལ་བཀལ་ནས་སྐུ་མཚམས་བཤིག་སྟེ་ཐལ་བྱུང་དུ་བྱོན་སྐད། སྐུ་མཁར་གྱི་སྒོར་ཡུམ་བཞེས་པ་ཞུར་བྱོན་པ་དང་མཇལ་ཡང་ཕྱག་བྲེལ་བས་འཛིན་པ་མ་བྱུང༌། བཞུགས་སུ་ནི་མ་གསན། ཅིས་ཀྱང་འབྱོན་ན་དེ་རིང་གི་ཉི་མ་ལ་གྲལ་དབུ་མ་བྱེད་གསུང་བ་སོགས་དམ་བཅའ་བདུན་བསྒོས་སྟེ། མཚུར་སྟོན། མགོ་ལེགས། བ་རང༌། མི་ལ་བཞི་ཕྱགས་ཕྱིར་བཏང༌། ཕྱི་མིག་ཡང་མི་གཟིགས་པར་སྔར་དང་མི་འདྲ་བར་བཞུད་པས་ཆེར་ཐུགས་མ་བདེ། གྲལ་དབུར་ཤུགས་ཀྱིས་བྱུང་བས་ལུགས་གཉིས་ཀའི་ཁྲོམ་ཐོག་ཆོད། སྐུ་ཞང་དེས་རྟ་ཕོ་རོག་པུང་དཀར་བྱ་བ་ཤིན་དུ་བཟང་བས་གཙོས་པའི་འབུལ་ཆེན་བྱས། རྟ་དེ་ལ་བཅིབས་འཁོར་རྣམས་སྔོན་ལ་བཏང་ནས། གྲོང་དེ་དང་མི་རིང་བ་སྲེག་པ་ལུང་བྱ་བར་ཕེབས་པ་ན། ཤིང་ཕུང་ཞིག་ནས་སྲེག་པ་ཁ་ཅིག་འགྲོགས་པས་ཆིབས་འགྲོགས་སྟེ་ཆིབས་ཐོག་ནས་ལྷུང༌། ཞབས་གཡས་པ་ཡོབ་ལ་བྱ་འདོས་ནས་ར་ལམ་ཀན་པ་བྱ་བ་ན། དབུ་ཕ་བོང་དཀར་སྲེ་ཞིག་ལ་བདབས་པས་ཆག །ཐུགས་དྲན་ཉམས་པ་ན་མི་ལས་གཟིགས་སྟེ་རླུང་བཟུང་ནས་བྱོན་པས་སྐད་ཅིག་གིས་ཕེབས། ཆིབས་ལས་ཕབ་ནས་བཞུགས་ཚེ་བུ་ཆེན་གཞན་རྣམས་ཀྱང་ཕེབས་སྟེ། ཕྱག་ཞབས་ཕུར་པས་ཐུགས་དྲན་རྙེད་སྟེ་རྐེ་རགས་འདི་གཤགས་པའི་ཕྱེད་ཀྱིས་རྨ་ཆིངས། ཕྱེད་སྐ་རགས་གྱིས། ཨ་པོ་མཐུ་ཆེན་སྔོན་ལ་སོང་ལ་ཡབ་ཡུམ་ལ་ཞུས་ཅིག །ངས་རྟ་ལ་ཆགས་སམ་ལྟའི་གསུང་སྟེ་བཅིབས་ནས་བྱོན། རྗེ་བཙུན་གྱིས་སྐུ་མཁར་རྩེར་བྱོན་ཕྱག་ཕུལ་བས། བུ་ཁྱོད་སླེབ་པ་ན་དགའ་ཡལ་གྱིས་ཡོང་བ་ཡིན་སྟེ། ད་རེས་མ་དགའ་ལྷང་གིས་བྱུང༌།

ཅི་ཡིན་གསུང༌། ལོ་རྒྱུས་ཞུས་པས་ད་ག་ཙམ་ན་སླེབ་གསུང༌། ཞན་ཙམ་ཕེབས་ཞུས་པས། རྨ་ཆས་ཀྱི་རྟེན་འབྲེལ་སོགས་ཀྱིས་ཕ་བུ་འགྱེས་དགོས་པར་འདུག །རྨི་ལམ་ནའང་ལུས་ཀྱི་སྙིང་ཕྱུང་བ། ཉི་ཟླ་ན་མཁར་བརྒས་པ། མཎྜལ་གྱི་དབུས་རྡོལ་བ་སོགས་བརྨིས། ཕྱིན་རུང་ཕན་གནོད་མི་འདུག་རུང༌། སྙིང་རྗེ་བས་འགྲོ་དགོས་གསུང༌། བྱོན་པ་ན་སྲས་ཀྱིས་ཁྱམས་ཀོག་ལྡུམ་ར་ཞེས་པ་མདོ་ཁྱམས་ཀྱི་ཕྱི་བླ་ཡེལ་དུ་ཕེབས་པ་དང་མཇལ། དབུ་གནད་ཚབས་ཆེ་བས་ཐོད་པ་དུང་དཀར་གྱི་འཁོར་ལོ་ཆག་པ་ཙམ་རྒྱ་མདུད་ཀྱི་ཆིངས་ཀྱིས་གསོ་ཐུབ་ཀྱང༌། ཀླད་པ་བུདྡྷའི་ལྷ་ཚོགས་འཐོར་ན་གསོར་མེད་སྙམ་དུ་སྲས་རིང་དུ་མི་འཚོ་བར་དགོངས་སྟེ། འཕོ་བ་གསལ་འདེབས་ཀྱི་མགུར་གསུངས་པ། རྗེ་མཚན་ལྡན་གྱི་བླ་མ་རིན་པོ་ཆེ།།བཀའ་དྲིན་ཅན་ལ་གསོལ་བ་འདེབས།།བྱིན་གྱིས་རློབ་པར་མཛད་ཏུ་གསོལ།།བུ་གསན་དང་ཇོ་སྲས་མདོ་སྡེ་འབུམ།།ཁོ་བོ་མར་པ་ལོ་ཙཱ་ངས།།རྒྱ་གར་ཡུལ་དུ་ལན་གསུམ་ཕྱིན།།མཚན་ལྡན་བླ་མ་གུས་པས་བསྟེན།།རྗེ་ན་རོ་མཻ་ཏྲྀ་རྣམ་གཉིས་ལ།།རྒྱུད་འགྲེལ་གདམས་པ་མང་དུ་ཞུས།།དབང་བཞིའི་གནད་ལ་ངོ་སྤྲོད་བྱས།།ཁྱད་པར་འཕོ་བ་གྲོང་འཇུག་ཞུས།།དེ་མ་གསངས་གོང་དུ་བུ་ལ་བསྟན།།རྒྱུད་འགྲེལ་གདམས་པ་དྲན་ནམ་མདོ་སྡེ་འབུམ།།སྤྱིར་རང་འདུས་བྱས་ཀྱི་མཚན་ཉིད་འདི།།མི་རྟག་འཇིག་པའི་ཆོས་ཅན་ལ།།བུ་སྒྱུ་མ་ལུས་ཀྱིས་རྟག་མ་ཐུབ།།བློ་བུར་བདུད་ཀྱི་བར་ཆད་བྱུང༌།།ཐོད་པ་དུང་དཀར་གྱི་འཁོར་ལོ་ཆག།ཀླད་རྒྱ་དར་དཀར་གྱི་ཡོལ་བར་ལ།།ཀླད་པ་བུདྡྷའི་ལྷ་ཚོགས་འཐོར།།བུ་སྒྱུ་ལུས་འཇིག་པ་ཤིན་ཏུ་བདེན།།ཕ་ཇོ་ལྷ་ཡི་དཀྱིལ་འཁོར་ཡིན།།རྣམ་ཤེས་ཚངས་པའི་ལམ་ནས་ཐོན།།ད་ལན་ཕ་ཇོའི་ཐུགས་ཀར་འཕོས།།གསུངས་ཀྱང་ཐུགས་དྲན་ཉམས་པས་མ་གསན། ཡུམ་རིང་ཐབས་སུ་བྱོན་པས་གཟིགས་མ་ཐག་དྲན་མེད་ཏུ་བརྒྱལ། སངས་པ་ན་སྨན་ཡན་ལག་བརྒྱད་པ་ལ་ནི་ཁྱེད་རང་མཁས། བུ་འདི་འཚོ་བར་གདའ་འམ་ཞུས་པས།

སྨན་ཡན་ལག་སྟོང་ཤེས་རུང༌། རོ་མགོ་མེད་ལ་གསོ་བའི་ཐབས་མི་འདུག །ཆུ་ཟངས་གང་གི་ནང་ན་ཞག་ཉ་མིག་ཙམ་ཞིག་ཡོད་པ་དེ་རྩིག་ལོགས་ལ་གཏོར་ཚར་འདུག །བུ་མཚམས་ཀྱི་སྒང་ལ་ལྟད་མོ་ལ་གཏོང་མཁན་ཁྱོད་མིན་པ་སུ་ཡོང༌། ལར་བུད་མེད་ཀྱི་གྲོས་མགོ། རའི་ལམ་སྣ། ཕྱི་བའི་བྱ་ར། ཐལ་བའི་ལ་བཙས། མར་གྱི་ཉི་འདེ་རྣམས་ལ་དགའ་མོ་བྱུང་བའི་དཔེ་མེད་གསུང་ནས་དབུ་གཏུམས་སྟེ་བཞུགས། དེར་ཡུམ་གྱིས་སྲས་ཀྱི་སྙན་ཁུང་ལ་ཞལ་བཏད་སྟེ། འཕོ་བ་གསལ་འདེབས་ཀྱི་མགུར་གསུངས་པ། རྗེ་དུས་གསུམ་སངས་རྒྱས་ཐམས་ཅད་ཀྱི།།མཆོག་གི་སྤྲུལ་པ་རིན་པོ་ཆེ།།མཚན་ལྡན་མར་པ་ལོ་ཙཱ་ཡི།།ཞབས་ལ་གུས་པས་ཕྱག་འཚལ་ལོ།།བུ་གསན་དང་ཇོ་སྲས་མདོ་སྡེ་འབུམ།།བུ་འདི་ནས་ཕ་རོལ་གཤེགས་པའི་ཕྱིར།།འདུས་བྱས་ཕུང་པོ་འཇིག་པ་ལ།།ཐུགས་ཁྲལ་ཅུང་ཟད་ཡོད་སྟེ་མཆི།།ཕ་ཇོ་མར་པ་ལོ་ཙཱ་ཡིས།།རྒྱ་གར་ཡུལ་ལ་ལན་གསུམ་བྱོན།།སྐུ་སྲོག་ལ་མ་བལྟོས་དམ་ཆོས་བཙལ།།མཚན་ལྡན་བླ་མ་དུ་མ་བསྟེན།།ཁྱད་པར་ན་རོ་པཎ་ཆེན་ལ།།སྙན་རྒྱུད་ཀྱི་གདམས་པ་མ་ལུས་གསན།།ཕ་ཇོས་མ་གསངས་བུུ་ལ་གསུངས།།དུས་ད་ལྟ་ཐུགས་ལ་གསལ་མི་གསལ།།ན་རོ་པཎ་ཆེན་གྱི་གདམས་ངག་རྣམས།།ད་ལྟ་གདེང་དང་ལྡན་མི་ལྡན།།ཁྱད་ཆོས་བསྲེ་འཕོའི་གདམས་ངག་ལ།།ད་ལྟ་ངེས་ཤེས་སྐྱེས་མ་སྐྱེས།།སྐྱེ་མེད་ཕྱག་རྒྱ་ཆེན་པོ་ལ།།ད་ལྟ་མཉམ་བཞག་བརྟན་མི་བརྟན།།འཕོ་བ་གྲོང་འཇུག་གདམས་ངག་ལ།།ད་ལྟ་གདེང་དང་ལྡན་མི་ལྡན།།འདུས་བྱས་ཤ་ཁྲག་ཕུང་པོ་འདི།།མི་རྟག་ན་མཁའི་འཇའ་ཚོན་འདྲ།།སྒྱུ་མ་ལུས་ཀྱིས་རྟག་མ་ཐུབ།།ཡུམ་ང་རང་ལྷ་མོ་བདག་མེད་མ།།དུས་གསུམ་སངས་རྒྱས་སྐྱེད་པའི་ཡུམ།།སྙིང་པདྨ་འདབ་བརྒྱད་སེང་གེའི་ཁྲི།།ཉི་ཟླ་པདྨའི་གདན་སྟེངས་ན།།སྐྱེ་མཆོག་མར་པ་ལོ་ཙཱ་བཞུགས།།དགྱེས་རྡོར་སྤྲུལ་པའི་ལྷ་དགུ་ཡིན།།བུ་རྣམ་ཤེས་ཚངས་པའི་ལམ་ནས་ཐོན།།ད་ལན་ཨ་མའི་ཐུགས་ཀར་འཕོས།།ཅེས་གསུངས་ཀྱང༌། ཐུགས་དྲན་ཉམས་པས་མ་གསན།

ཡུམ་གྱི་སྤྱན་ཆབ་སྙན་ཁུང་དུ་སོང་བས་ཐུགས་དྲན་སོས་པ་ན་སྔར་ལྟར་གསུངས་པས། སྲས་ཀྱི་ཞལ་ནས་ཨ་ཕོ་མཐུ་ཆེན་ང་ཡར་སློང་ཞིག་གསུང་ནས། དབུ་ཐོད་ཚལ་པ་བརྒྱད་ཏུ་བྱེ་བ་དེ། སྲས་རང་གི་ཕྱག་གཉིས་ཀྱིས་བསྡམས། གདོང་པ་འདི་མ་བདེ་བས་ཕྱིས་དང་གསུང་ནས། རྗེ་བཙུན་གྱིས་ཞལ་རས་ཀྱི་སྐུ་མཚལ་ཕྱིས་པས། ངས་ཚེ་འདི་ལ་ཡབ་ཡུམ་གྱི་དྲིན་ལན་མ་འཇོལ་བའི་ཁར་ཐུགས་ཁྲལ་ལ་བཀོད་པ་ཅིག་བྱུང༌། ད་ཐུགས་ཁྲལ་མི་མཛད་པར་ཞུ་བས་རམ་ཐེག་ཞིག་གསུང་བ་ན། རྗེ་མི་ལས་སྐུ་ཚེའི་བར་ཆད་ཏུ་འགྲོ་བས་དེ་སྐད་མི་གསུང་བར་ཞུ་ཞུས་པས། ཨ་ཕོ་མཐུ་ཆེན་ཚེའི་བར་ཆད་འདི་ལས་གཞན་འདུག་གམ། སེམས་ཅན་སྤྱིའི་ལམ་པོ་ཆེ་འདི་ལ་ང་ཡང་འགྲོ་བའི་དུས་ལ་སླེབ་བྱུང་བས་འགྲོ་བ་ཡིན། ཕྱིན་ནས་འཇིགས་པ་ཅན་བར་དོའི་འཕྲང་རིང་ལ་འཇིགས་སྐྲག་གི་སྡུག་བསྔལ་མཐའ་ཡས་ནའང༌། ང་ལ་ཕ་ཇོའི་བཀའ་དྲིན་གྱིས་སྒྱུ་མ་གསུམ་གཅིག་ཏུ་འདྲེས། གར་སྐྱེ་ལ་རང་དབང་ཐོབ་པས་མགྲོན་པོ་རང་ཁྱིམ་དུ་སླེབ་པ་ལྟ་བུའི་གདེང་ཡོད། ལར་མི་ལུས་ཐོབ་ནས་ཆོས་མི་བྱེད་པ་འདི་རྣམས་སྙིང་རྗེ། ཡབ་ཡུམ་ཐུགས་ཁྲལ་མི་མཛད་པར་ཞུ་བ་འབུལ་བས། ཨ་བོས་རམ་ཐེག་ཞིག་གསུང་ནས་ཕུལ་བ། རྗེ་གསུམ་ལྡན་གྱི་བླ་མ་རིན་པོ་ཆེ།།དཔལ་རྡོ་རྗེ་འཆང་དང་དབྱེར་མེད་པའི།།ཡབ་དགྱེས་རྡོར་སྤྲུལ་པའི་ལྷ་དགུ་དང༌།།ཡུམ་སངས་རྒྱས་བསྐྱེད་པའི་བདག་མེད་མ།།ཡབ་ཡུམ་གཉིས་ལ་གུས་ཕྱག་འཚལ།།ཡབ་ཡུམ་གྱིས་དབང་བསྐུར་བྱིན་གྱིས་རློབས།།ང་འདི་ནས་ཕ་རོལ་འགྲོ་བ་ལ།།ཡ་ང་དང་བག་ཚ་མི་གདའ་སྟེ།།ཡབ་ཡུམ་དྲིན་ལན་མ་ཁོར་འཆི་བ་འདི།།ཅུང་ཙམ་སེམས་ལ་འཕྲེང་བར་གདའ།།འོན་ཀྱང་མ་ཕན་འཆི་བ་ལ།།ཡབ་ཡུམ་ཐུགས་ཁྲལ་མི་དགྱིད་འཚལ།།ཡབ་ཕ་ཇོས་གསུངས་པའི་རྒྱུད་འགྲེལ་རྣམས།།དུས་ད་ལྟ་སེམས་ལ་གསལ་བར་གདའ།།ཐབས་ལམ་ན་རོ་ཆོས་དྲུག་ལ།།ད་ལྟ་གདེང་དང་ལྡན་པར་གདའ།།ཁྱད་ཆོས་བསྲེ་འཕོའི་གདམས་ངག་ལ།།ད་ལྟ་ངེས་ཤེས་འདྲོངས་པར་གདའ།།སྐྱེ་མེད་ཕྱག་རྒྱ་ཆེན་པོ་ལ།།ད་ལྟ་མཉམ་བཞག་བརྟན་པར་གདའ།།ཁྱད་ཆོས་འཕོ་བ་གྲོང་འཇུག་ལ།།ད་ལྟ་གདེང་དང་ལྡན་པར་གདའ།།ཡབ་ཡུམ་གཉིས་སྤྱན་ཆབ་མི་གཏོང་འཚལ།།སྐྱེ་མེད་སྤྲོས་བྲལ་ཕྱག་རྒྱ་ཆེ།།ཕུང་པོ་ཁམས་དང་སྐྱེ་མཆེད་རྣམས།།ལྷ་དང་ལྷ་མོའི་རང་བཞིན་གསལ།།སྤྱིར་འཕོ་བྱ་འཕོ་བྱེད་རྟེན་དང་བྲལ།།སྐྱེ་མེད་ཆོས་ཀྱི་དབྱིངས་སུ་འཕོ།།ཡབ་ཡུམ་གྱི་ཐུགས་ཀར་གཏད་མི་འཚལ།།རྣམ་ཤེས་གྱེན་ལ་འཕང་མི་འཚལ།།བླ་མ་ན་རོ་དང་མཻ་ཏྲྀའི་རྒྱུད་འགྲེལ་རྣམས།།རྔོག་སྟོན་མཐུ་ཆེན་ལ་སོགས་པའི།།ཁོང་བུ་ཆེན་རྣམས་ལ་གནང་མཛོད་ལ།སངས་རྒྱས་ཀྱི་བསྟན་པ་དཔེལ་བར་ཞུ།།བདག་གསོན་ཡང་བྱེད་རྒྱུ་དེ་ལས་མེད།།ཤི་ཡང་ཞུ་རྒྱུ་དེ་ལས་མེད།།འོ་སྐོལ་ཡབ་ཡུམ་སྲས་བཅས་རྣམས།།སྐྱེ་བ་འདི་ལ་མཇལ་སྙམ་མི་གདའ་སྟེ།།ཨཽ་ཌྱན་ཡུལ་ལམ་མཁའ་སྤྱོད་ཏུ།།ཕྱི་མ་ཅིས་ཀྱང་མཇལ་བ་ཞུ།།ཞེས་ཕུལ་སྟེ།

སྨོན་ལམ་མང་དུ་མཛད། དེ་ནས་ནང་དུ་གདན་དྲངས་ནས་འཕན་ཡུལ་གྱི་ཉ་མ་དཔལ་མོ་སོགས་ཀྱིས་གྲོང་འཇུག་མཛད་པར་ཞུས་པས། མ་སྒོམས་པར་འཚང་རྒྱ་བའི་ཆོས་བོད་ཏུ་དར་བར་འདོད་ན། ཁྱེའུ་གཙང་མའི་རོ་ཆུད་མ་ཟོས་པ་ཞིག་ཚོལ་གསུང་བས་ཀུན་ཏུ་བཙལ་ཡང་གཏན་མ་རྙེད། རྗེ་བཙུན་མི་ལས་རྫུ་འཕྲུལ་གྱིས་ཛམ་གླིང་ལན་གསུམ་བསྐོར་ཡང་མ་རྙེད། དུར་ཁྲོད་གསིལ་བ་ཚལ་དུ་རོ་གསུམ་བཞི་རེ་རྒྱུན་མི་འཆད་ཀྱང་དེའི་དུས་ལན་གསུམ་བྱོན་པས་མ་རྙེད། ཅེས་བྲིས་པ་ཅིག་སྣང༌། སྔགས་པ་གཅིག་གིས་རྒན་མོ་ལྦ་བ་ལོག་ནས་ཤི་བའི་རོ་ཞིག་ཁྱེར་བྱུང་བ་ལ་འཕོ་བར་ཞུས་པས་འགྲོ་དོན་མི་ནུས་པས་མི་འཕོ་གསུང༌། ཡང་སློབ་མ་ལུག་རྫི་ཞིག་གིས་ཕུག་རོན་ཧལ་ནས་ཤི་བའི་རོ་ཞིག་ཁྱེར་བྱུང་བ་ལ་འཕོ་བར་ཞུས་པས། དུད་འགྲོའི་ལུས་ཀྱིས་འགྲོ་དོན་མི་འོང༌། ང་ལུས་རྟེན་ཇེ་དམར་བཏང་ནས་ཁྱེད་ཅི་བྱེད་གསུང༌། དེར་ལུག་རྫི་དེ་སོགས་མ་དག་པ་ཁ་ཅིག་གྲོང་འཇུག་ཡོད་ཟེར་བ་མི་བདེན་པར་འདུག །སྔར་བླ་མས་མཛད་པ་རྣམས་ཀྱང་མིག་འཕྲུལ་དུ་འདུག་ཞེས་སྐུར་བ་འདེབས་པ་ན། སྲས་ཀྱིས་ཁྱེད་རྣམས་ཀྱི་ལོག་རྟོག་ཟློག་ཕྱིར་ངས་ཕུག་རོན་ལ་འཕོ་བར་བྱའོ། །ཕུག་རོན་སྔས་མགོར་ཞོག་ལ་མཆོད་པ་ཤོམས་ཅིག །སྐྱེད་རིམ་མ་བསྡུས་པར་འཕོས་ན་ལྷ་བསད་པའི་ལྟུང་བ་ཡོད་པས་ངས་རྫོགས་རིམ་དུ་བསྡུས་ནས་འཕོ་ཡི་གསུང་ཚེ། དགྱེས་རྡོར་དུ་གསལ་ལམ་པ་ཀུན་གྱིས་མཐོང་བ་དང༌། ཐ་མས་ཀྱང་འཇའ་ཚོན་གྱི་གོང་བུར་མཐོང་བ་བྱུང༌། དེ་ནས་རྫོགས་རིམ་དུ་བསྡུས་པ་ན་སྲས་ཀྱི་ཞལ་རས་པདྨ་ཁ་བྱེ་བ་ལྟ་བུ་དེ་མདངས་སེར་ཡལ་སོང་བ་དང་ཕུག་རོན་ཅུང་ཟད་འགུལ། སྲས་གྲོངས་པ་དང་ཕུག་རོན་སོས་སྟེ་སྤྲུག་ཞིང་ཡབ་ཡུམ་ལ་ཕྱག་གི་ཚུལ་དབུ་གུག་གུག་ངང་འཕུར་ནས་བསྐོར་བ་གསུམ་བྱས། དྲོ་བོ་ལུང་ན་ཡར་འཕུར་སོང་བས་བུ་ཚུར་ལོག་ཤོག་ཞིག་གསུངས་པས་ཚུར་བྱུང་སྟེ། ཡབ་ཡུམ་ལ་བསྐོར་བ་བྱས་ནས་ཡབ་ཀྱི་སྐུ་པང་དུ་བྱུང་བས་ཕྱག་གིས་བྱིལ་བྱིལ་མཛད་ཅིང༌།

སྐུ་པུང་གཡོན་པའི་ཐོག་ཏུ་བཞུགས་སུ་བཅུག །དེའི་སྐུ་འདྲ་ལ་མར་པ་བྱ་ཁུར་མར་གྲགས་པ་ཡིན་ནོ། །དེར་བདག་མེད་མ་འོ་སྐོལ་ལ་བུ་ཕུག་རོན་ལ་རེ་བའི་དུས་བྱུང་མཆོད་ཁང་དུ་གདན་དྲོངས་མཆོད་པ་ཕུལ་དུད་འགྲོ་དགའ་བའི་ཟས་ཁྲོམ་གསུང༌། དེ་ནས་རིང་པོ་མ་ལོན་པར་སྐྱ་སེར་གྱི་འདུས་པ་ཆེན་པོ་ལ་གཤེགས་རྫོངས་ཀྱི་སྟོན་མོ་ཡང་མཛད། པུར་ཁང་སྒོ་བཞི་པ་གཅིག་བརྩིགས་སྟེ་ཡབ་དང་བུ་ཆེན་སོ་སོས་ཕྱོགས་བཞི་ནས་མེ་མཆོད་མཛད་པས་ཕྱོགས་མཚམས་ནས་འཇའ་འོད་མི་འདྲ་བ་སྣ་བརྒྱད་ཟུག །མེ་ཏོག་གི་ཆར་བཟུང་དུ་རུང་བ་བྱུང༌། ཡུམ་ཐུགས་ཁྲལ་ཆེན་པོས། པུར་ཁང་གི་ཕྱོགས་སོ་ སོ་ནས། ངའི་བུ་གཅེས་པར་བསྐྱངས་པའི་མདོ་སྡེ་འབུམ།།དཔྲལ་བའི་དཀྱིལ་གྱི་མིག་དང་འདྲ།།མདོ་སྡེ་མི་བཞུགས་དགུང་ལ་གཤེགས།།ལམ་འོད་གསལ་གྱི་ངང་ལ་ཡལ་ནས་ཐལ།།དུས་དེ་རིང་ནས་དཔྲལ་བའི་མིག་དང་བྲལ།།རྒན་མོ་མིག་མེད་མ་ང་མེ་ནང་འདི་རུ་འཕྱོང༌།།དེ་བཞིན་དུ། བྱང་ཁོག་ནང་གི་སྙིང་དང་འདྲ། །སོགས་དང༌། ཡིད་བཞིན་ནོར་བུ་རིན་ཆེན་འདྲ། །སོགས་དང༌། ཕ་བླ་མ་གཅིག་ལས་བཀའ་དྲིན་ཆེ།།སེམས་སྐྱེ་བ་མེད་པའི་ཆོས་ཅིག་གསུངས།།བླ་མ་སྙིང་ལ་འདོད་དོ་མདོ་སྡེ་འབུམ།།མ་རྒན་མོ་ཕྱགས་ཕྱིར་མི་འཁྲིད་པར།།ཤུལ་དུ་འཇོག་པ་སྐུ་དྲིན་ཆུང༌།།གསུང་ཞིང་མེ་ལ་འཕྱོང་གྲབས་མཛད་པ་བཟུང༌། གྲོང་འཇུག་མཛད་པའི་ཕུག་རོན་དར་ལམ་ལ་གདན་དྲངས་ནས་བུ་པུར་ཁང་ལ་སྐོར་བ་གྱིས་ཞིག་གསུངས་པས་བསྐོར་བ་མཛད། བླ་མ་ཆེན་པོས་ཀྱང་ཐུགས་ཁྲལ་གྱི་རྣམ་པ་མཛད། གསོལ་འདེབས་དང་དུད་མེའི་སྒྲ་ཆེན་པོ་བྱུང་ཞིང༌། ཐམས་ཅད་ལ་ཡེ་ཤེས་ཕེབས་པའི་བྱིན་རླབས་ཞུགས། དེའི་ཚེ་སྔར་རྒན་རྒོན་གཉིས་ལ་བུ་ཞིག་ཡོད་པ་ཤི་བའི་ཚེ། རྨི་ལམ་ན་བུ་གཅིག་བྱུང་ནས་ཤི་ན་སྡུག་བསྔལ་འབྱུང་སྟེ་མ་སྐྱེས་པ་ལ་ཤི་བའི་སྡུག་བསྔལ་བྱས་པ་ཡིན། ད་ལྟའི་བུ་ཡང་དེ་དང་ཁྱད་མེད། རྨི་ལམ་ཡིན། སྒྱུ་མ་ཡིན། གསུངས་པ་དེ་གཉིས་བྱུང་སྟེ།

བླ་མ་ལགས། བདག་གཉིས་ཀྱི་བུ་གཅིག་པོ་ཤི་ཙ་ན་དེ་སྐད་གསུང་གི་གདའ་བ། བླ་མ་ལ་ད་དུང་སྲས་དྲུག་ཙམ་གདའ་བས། སྲས་མདོ་སྡེ་གྲོངས་པ་ཡང་རྨི་ལམ་ལགས་མོད། སྒྱུ་མ་ལགས་མོད། ཐུགས་ཁྲལ་མི་མཛད་པར་ཞུ་ཟེར་བས། ངས་ཁྱེད་གཉིས་ལ་ཡིན་ལུགས་ཀྱི་ཆོས་བཤད་པ་ཡིན། ང་ལ་དངོས་པོར་འཛིན་པའི་སྡུག་བསྔལ་མེད། ཁྱེད་གཉིས་ཀྱི་བུས་དང་པོར་ལུས་ཀྱི་མདངས། རང་ཁའི་ཟས་ཕྲོགས། བར་དུ་ཁང་གཞིས་དང་ཡོད་གུ་ འཕྲོག །མཐར་ངན་སོང་དུ་སྐྱུར་བ་དང་ངའི་བུ་མི་འདྲ། ངའི་བུ་དེ་བཞུགས་ན་བོད་འདིར་མཐའ་དམག་མི་ལྷགས། ཆོས་པ་རྣམས་འཐབ་རྩོད་མི་འབྱུང༌། འཕོ་བ་གྲོང་འཇུག་དང་བསྟན་པ་དར་ཞིང་རྒྱལ་ཁམས་བདེ་བ་ཞིག་འབྱུང་བ་ཡིན་པས་རྨི་རྒོད་དང་སྒྱུ་རྒོད་ཅིག་ཡོང་བ་ཡོད་སྟེ་གསུང༌། སྤུར་ཁང་ཞལ་ཕྱེ་བས་དབུ་ཐོད་ལ་བདེ་མཆོག་ལྷ་ལྔ་རང་བྱུང་སོགས་ངོ་མཚར་གྱི་རྟེན་མང་དུ་བྱོན་ནོ། །དེར་བླ་མ་ཆེན་པོས་ཐུགས་ཆོས་ཉིད་ལ་བཞག་སྟེ་སྲས་ཀྱི་འགྲོ་དོན་གར་ཡོད་གཟིགས། བོད་ཡུལ་ན་གདུལ་བྱ་མི་འདུག་པར་མཁྱེན། རྒྱ་གར་གྱི་ཡུལ་གཾ་གཱའི་བྱེ་མའི་སྟེང་ན་བྲམ་ཟེའི་ཁྱེའུ་སྐྱེ་བ་བདུན་པ་ཤི་མ་ཐག་གི་རོ་ཞིག་འདུག་པ་དེ་སྐྱེ་བ་ལེན་པ་ལུས་ཀྱི་འབྲེལ་པར་གཟིགས། ལྷོ་ཕྱོགས་བདེ་ལྡན་གྱི་བྲག་ཕུག་ཙནྡ་ནའི་གསིལ་ཁང་ན་སྒྲུབ་པ་མཛད་པ་གནས་ཀྱི་འབྲེལ་པ་ཡོད་པར་གཟིགས། འགྲོ་དོན་མཛད་པ་གདུལ་བྱའི་འབྲེལ་པ་ནི་ནུབ་ཕྱོགས་ཨཽ་ཌྱན་ན་འདུག་པར་གཟིགས་ནས། བདག་མེད་མ་དབུ་རྩེ་ནས་ཕུག་རོན་གདན་དྲོངས་ཤོག་གསུང་སྟེ། ཕུག་རོན་དར་དཀར་གྱི་མདོ་ལི་ལ་བཞུགས། གདུགས་རྒྱལ་མཚན་སོགས་ཀྱིས་སྤྱན་དྲངས་པས་ན་མཁའ་ཐམས་ཅད་འཇའ་འོད་ཏུ་ སོང༌། ས་གཞི་ཀུན་འོད་ཟེར་གྱི་དྲ་བར་སོང༌། ས་གཞི་གཡོས། དེ་ནས་སྐུ་མཁར་དགུ་ཐོག་གི་རྩེར་ཕུག་རོན་ལ་ལུང་བསྟན་པ། རིགས་ཀྱི་བུ་ཁྱོད་ལ་བོད་ན་གདུལ་བྱ་མི་འདུག་གོ། འདི་ནས་ཤར་ལྷོ་དྲང་པོར་ཕྱིན་པ་ན་གཾ་གཱའི་འགྲམ་བྱེ་མའི་སྟེང་ན་བྲམ་ཟེ་སྐྱེ་བདུན་གྱི་རོ་གཙང་མ་ཞིག་འདུག་པས་གྲོང་འཇུག་གྱིས།

ལྷོ་ཕྱོགས་བདེ་ལྡན་གྱི་ཕུག་དུ་སྒྲུབ་པ་གྱིས། ནུབ་ཕྱོགས་ཨཽ་ཌྱན་དུ་གདུལ་བྱ་ཡོད་པས་དེར་འགྲོ་དོན་གྱིས་ཅིག་པར་ལུང་བསྟན་ནས་བཏང་བས། མདའ་རྒྱང་གང་ཙམ་ནས་ཡབ་ཡུམ་ལ་ཆགས་ནས་ཚུར་སྒོར་ཙམ་འཁོར་ནས་བྱོན་སོང༌། ཅི་ཞིག་ན་བླ་མའི་ཞལ་ནས་བདག་མེད་མ་མཆོད་པ་ལ་འུར་ཤོམས། བུ་སློབ་ཐམས་ཅད་གསོལ་བ་དྲག་དུ་ཐོབ་ངའི་བུའི་ལམ་ནོར་རོ་གསུང་ནས་སྐུ་མཁར་གྱི་རྩེ་ནས་ན་ཟའི་གཡབ་མོ་མཛད་དེ། དཔལ་ན་རོ་པ་ངའི་བུའི་ལམ་ནོར་རོ་རིག་པ་ཁུག་ཞིག་ཞེས་འགུགས་འདྲེན་མཛད་པས། ཕྱི་དྲོ་ཙམ་ན་ཕུག་རོན་དེ་ཐང་ཤིན་ཏུ་ཆད་པ་ཅིག་བྱས་ནས་ཕྱག་དང་སྐོར་བའི་ཚུལ་མཛད་སྟེ་ཡབ་ཀྱི་སྐུ་པུང་གི་ཁར་བཞུགས། དེར་སྲས་ལ་ལམ་གོང་མ་སྟོན་པའི་ཕྱིར་དུ་བདེ་མཆོག་ལྷ་དྲུག་བཅུ་རྩ་གཉིས་པའི་དཀྱིལ་འཁོར་ཞལ་ཕྱེ་སྟེ་ཕུག་རོན་གྱི་མགུལ་ལ་གཟུངས་ཐག་བཏགས་ནས་ཞག་བདུན་དུ་ཡི་གེ་བདུན་པའི་བསྙེན་སྒྲུབ་དང་དབང་བསྐུར་མཛད། ཕུག་རོན་ལ་ཞབས་ཏོག་ལེགས་པར་མཛད་སྟེ་བུ་ཁྱོད་ཀྱི་ཁ་སང་གི་ལམ་དེ་ནོར་བ་ཡིན་ནོ། །ཆགས་ན་ཡི་དམ་ལྷ་ལ་ཆགས་ནའང་ཕུང་བ་ཡིན་སྟེ་ཡབ་ཡུམ་ལ་མ་ཆགས་པར་དྲོ་བོ་ལུང་གི་རི་རྒྱུད་འདི་གཡས་སུ་ཞོག་ལ་སོང་ཞིག་ཞེས་ལུང་བསྟན་པ་བཞིན་བྱོན་པས་སྲོད་ཁེར་ཙམ་ན་རྒྱ་གར་གྱི་ས་ལ་ཟིན་པའི་མཚོ་འགྲམ་ཞིག་ཏུ་ཉའི་ཁོག་པ་ཞིག་དུ་གཟིམས། ནང་པར་བྱོན་པས་ཇི་ལྟར་ལུང་བསྟན་པ་བཞིན་བྲམ་ཟེའི་ཁྱེའུའི་རོ་འདུག་པ་ལ་ཞུགས། ཕུག་རོན་སྲེག་ཆོག་བྱས། རོ་གོས་ཀྱི་རས་ཡུག་གསོལ་ནས་གྲོང་དུ་བྱོན་པས་སྔར་གྱི་རྩེད་གྲོགས་རྣམས་དགའ་ཞིང་མདུན་དུ་བྱུང༌། ཁྱེའུའི་ཕ་མ་མྱ་ངན་གྱིས་ནོན་པ་ཡང་སངས། འོན་ཀྱང་བུ་སྔ་མ་མ་ཡིན་པར་ཤེས་ནས་དྲིས་ནས་ངོ་མཚར་དུ་བྱས། བདེ་ལྡན་དུ་གྲུབ་པ་བརྙེས་སྟེ་ཏི་ཕུ་རོ་ལངས་ཅེས་བྱ་བ་མཁའ་འགྲོའི་ཚོགས་དཔོན་མཛད་ཅིང་ད་ལྟ་ཨཽ་ཌྱན་ན་བཞུགས་སྐད། སྤྱིར་གྲོང་འཇུག་བྱས་པ་ལ་ལུས་རྟེན་སེམས་རྟེན་གཉི་གའི་སྐྱོན་ཡོན་སྔར་ཡོད་རྣམས་འབྱུང་བ་ཡིན་ནོ།

།རྣམ་ཐར་ཕྱི་མ་ཞིག་ན་སྲས་གྲོང་འཇུག་མཛད་པ་འདི་དང༌། ཏི་ཕུ་དྲི་མེད་བཤེས་གཉེན་གཅིག་པར་བྱས་སྣང་ཡང༌། དེ་ནི་ཡིག་མཁན་གྱི་རིགས་ག་ཡ་དྷ་རའི་སྲས་ཡིན་ཞིང༌། ཡབ་སྲས་ལྷན་ཅིག་ན་རོ་པ་ལ་དབང་ཞུས་ཚེ་སྲས་ལོ་བཅུ་གཉིས་པ་ཙམ་དེ་ལ་ཡེ་ཤེས་བབས། ཏཻ་ལོས་དེའི་སྤྱི་བོར་ཕྱག་འཇོག་པ་བྱུང་བས་ན་རོ་པ་མཉེས་སྟེ་ཁྱོད་ཏེ་ལོའི་བུར་འདུག་ཞེས་གསུངས་པར་རས་ཆུང་པའི་རྣམ་ཐར་སྔ་མ་ཀུན་ལས་བཤད་ཅིང༌། ཏེ་བུ་ཞེས་སམ་ཏེ་ལོ་པུཏྲ་ཅེས་སཾ་ཀྲྀ་ཏར་བྱས་ན་ཏེ་བུ་ཞེས་འབྱུང་བ་འདི་ན་རོ་མཻ་ཏྲྀ་གཉི་གའི་རྒྱ་གར་ན་ཆོས་ཀྱི་བདག་པོ་ཡིན་ནོ།།འདི་ལའང་མེ་སྟོན་གྱིས་ཕུལ་བའི་རྟ་གླིང་བཞི་བདེ་འཁོར་ལ་ཆིབས་ནས་བྱོན་པས་སྐུ་ལྷུང་ཟེར་བ་དང༌། གཞན་ཁ་ཅིག་ཡང་སྣང༌། སྤྱིར་གྲོང་འཇུག་གནང་ནས་རྩལ་སྦྱང་དུས་ཕུག་རོན་གྱི་རོ་ལ་ཞུགས་པ་ཁོལ་མོ་ཞིག་གིས་སྒོ་དྲག་རྡབ་བྱས་པས་ཕུག་རོན་ཕྱིར་བྱོན་ནས་འགུགས་དགོས་བྱུང་བ་འདི་བར་ཆད་ཀྱི་སྔ་མར་སྣང༌། ཡང་རྭ་ལོ་རྡོ་རྗེ་གྲགས་ཀྱིས་གྲལ་དབུ་ཞིག་ལ་ཕེབས་པ་མ་བཟོད་པར་སྦྱིན་སྲེག་བྱས་པས་དགྱེས་རྡོར་དུ་བྱུང་བ་བསྲེགས་ཀྱང་ཟེར། སྤྱིར་སྲས་དེ་ཞབས་བརྟན་ན་དེའི་གདུང་རྒྱུད་ཀྱིས་བོད་ཀྱི་རྒྱལ་པོ་བྱེད་པས་ཧོར་སོགས་མཐའ་དམག་མི་འཇུག་ཞིང༌། བོད་ཀྱི་བདག་པོའང་ས་ཧོར་འབྲི་ཚལ་རླངས་ལྷ་གཟིགས་སོགས་ཡང་ཡང་མི་འཕོ་བར་བརྟན་པ་དང༌། སར་རྙིང་བཀའ་ཕྱག་ས་འབྲི་སོགས་ཆོས་པའི་འཐབ་རྩོད་རྣམས་མི་འབྱུང་བ་དང༌། ཁྱད་པར་གྲོང་འཇུག་གཅིག་ནས་གཅིག་དུ་བརྒྱུད་པ་རྒྱ་གར་ན་ཤཱནྟི་པ་གྲོང་འཇུག་ལན་ལྔ་བརྒྱུད་པའི་ཕྱི་མ་ལ་བོད་ཏུུ་བྱོན་པར་བཤད་པ་ལྟ་བུ་མང་དུ་འབྱུང་བར་སྣང་ཡང༌། བོད་ཡུལ་བ་རྣམས་ལ་དེ་ལྟ་བུའི་སྐལ་བ་དང་མ་ལྡན་པར་སྣང༌། རྟེན་འབྲེལ་འདི་མ་འགྲིག་པས་བོད་ཏུ་གྲོང་འཇུག་ནུས་པ་མང་དུ་བྱུང་ཡང་དངོས་སུ་གྲོང་འཇུག་བྱས་པ་མ་བྱུང་སྟེ། རྗེ་སྒམ་པོ་པའི་སློབ་མ་གྲོང་འཇུག་ནུས་པ་རྣལ་འབྱོར་ཆོས་གཡུང་ཡིན་ཞེས་འོལ་ཀ་ཆོས་གཡུང་གིས་ནུས་པ་དང༌།

གྲོལ་སྒོམ་ཆོས་གཡུང་གིས། སེ་མོ་དོར་དཔལ་རྒྭ་ལོ་དང་ནུས་པ་འགྲན་ཚེ་ངང་པའི་རོ་ལ་ཞུགས་ནས་མཚོ་མཐའ་ལན་གསུམ་དུ་བསྐོར། ཁོང་གི་མདུན་དུ་སྐད་མང་དུ་བཏོན་པ་དང༌། གྲུབ་ཐོབ་ཀརྨ་པཀྴིས་རང་གི་གདུང་ལ་འཇུག་ཏུ་བྱོན་པས་བཞུ་ཞིང་འདུག །སྟོད་ལུང་འཕར་ཚང་དུ་རྒན་རྒོན་གྱི་བྱིས་པའི་རོ་ལ་ཞུགས་པས་མིག་ཁབ་ཀྱིས་བཙབས་ནས་ཐོན་པ་དང༌། ཡང་དགོན་པས་ལུག་གུའི་རོ་སོགས་འགུལ་ནུས་པ་ལ་སྦྲང་མའི་རོ་ལ་མ་ནུས་པ་དེ་སྐམས་པས་ལན་པར་བཤད་པ་དང༌། ཕྱིས་སངས་རྒྱས་མཉན་པས་ཀྱང་ཐོད་པ་ལ་སྦྱངས་ཚེ་ཐོད་པ་དྲོ་བ་དང་འཚག་པ་སོགས་བྱུང་བར་སྣང་བས་ནུས་པ་ནི་ད་ལྟའི་བར་དུ་ཡོད་དོ།།འབྲོག་མི་ལོ་ཙཱ་བ་གྲོང་འཇུག་གྲུབ་པ་ཡིན་སྟེ། འགྲོངས་ཀར་སྲས་དང་ཡུམ་ལ་ངའི་རོ་འདི་ལ་ཞག་བདུན་དུ་མ་རེག་པར་ཞོག་གསུང་ཡང་བདུན་པ་ལ་མེས་སྦྱངས། དེ་ཙམ་ན་དྲོད་མ་ཡལ་བར་འདུག་པས་མ་བསྲེགས་ན་སླར་འཇུག་རྒྱུ་ཡིན་ཟེར་ཞིང༌། གྲོང་འཇུག་མཐར་ཕྱིན་འབྲོག་མི་ལོ་ཙཱ་བ། །ཞེས་ཟེར་བ་ནི་གྲོང་འཇུག་གི་ཚིག་ལ་དགའ་ཚོར་ཙམ་མ་གཏོགས་རང་བཞིན་མ་འཚལ་བ་ཡིན་སྟེ། གྲོང་འཇུག་ནི་སྔ་མའི་རྣམ་ཤེས་ཐོན་པའི་རོ་གྲང་མོ་ལ་རྣལ་འབྱོར་པའི་རླུང་སེམས་ལས་རུང་འཇུག་པ་ཡིན་གྱི། དྲོད་མ་ཡལ་ན་འབྱུང་བ་མེ་མ་ཐིམ་པས་རྣམ་ཤེས་མ་ཐོན་པར་ཟད་མོད། འདི་ལྟ་བུ་ལས་སོས་ན་ཡེ་ཤེས་ཀྱི་མཐུས་ཡིན་ན་ཞུ་བ་གླུས་བསྐུལ་གྱིས་བཞེངས་པ་དང༌། ལས་དབང་གིས་ཡིན་ན་ཤི་ལོག་བྱུང་བ་སྨན་བླའི་མདོར་གསུངས་པ་ལྟ་བུ་ཡིན་ནོ།།དེ་ནས་བུ་སློབ་མཐའ་དག་ཡང་འཛོམ་ཚེ་སྲས་ཀྱི་དུས་མཆོད་ཀྱི་ཚོགས་གྲལ་དུ། འདུས་བྱས་ཀྱི་ཆོས་ཉིད་ཀྱང་འདི་ཀ་ཡིན། བླ་མའི་ལུང་བསྟན་དང་ཡང་མཐུན་པར་བྱུང༌། སུ་ལའང་མི་ཕན་ཞིང་ཆོས་འཆད་པ་ལའང་གནོད་པ་རྒན་རྒོན་གཉིས་ཀྱི་ལྟ་བུ་ཡིན་པས། ད་སེམས་ཁྲལ་མ་བྱེད་ཅིག་གསུང་ནས། མྱ་ངན་སངས་པའི་མགུར། གསུངས་པ། རྗེ་བླ་མ་རྣམས་ལ་ཕྱག་འཚལ་ལོ།།ཆོས་བཤད་ཅིང་གོ་བའི་ཤེས་རབ་མ།།བདག་མེད་མ་ལ་གྲོས་ཅིག་འདེབས།།ཐ་མལ་དང་མ་བསྲེ་དྲན་པ་སྟེན།།ངེས་ཤེས་སྐྱེད་ལ་མྱ་ངན་སྤོངས།།བུ་གཅེས་པར་བསྐྱངས་པའི་མདོ་སྡེ་འབུམ།།འོད་གསལ་གྱི་དབྱིངས་སུ་གཤེགས་པ་དེ།།རྗེ་དང་བཀའ་དྲིན་མཉམ་པར་བྱུང༌།།དྲན་འདུན་སྒྱུ་མའི་གསལ་ཐེབས་ཕྱིར།།མྱ་ངན་ལ་བྱ་ཡུལ་མི་འདུག་ཞིང༌།།སེམས་ཅན་ལ་ཉེ་རིང་མི་འདུག་པས།།འགྲོ་ཀུན་བརྩེ་བས་སྐྱོངས་ཅིག་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།གསེར་ལས་བཞེངས་པའི་མདོ་མང་སོགས།།སྐུ་གསུང་ཐུགས་ཀྱི་རྟེན་མཆོད་རྣམས།།བུ་མདོ་སྡེའི་དོན་དུ་བཞེངས་ལགས་ཀྱང༌།།མདོ་སྡེ་འོད་གསལ་གྱི་དབྱིངས་སུ་གཤེགས།།རྟེན་བདག་མེད་ན་མཁའི་འཇའ་ཚོན་འདྲ།།སྣང་ཞིང་སྟོང་པར་རྟོགས་པ་དེས།།ཞབས་ཏོག་ལ་བྱ་ཡུལ་མ་རྙེད་རུང༌།།ཀུན་གྱི་མཆོད་གནས་ཞུས་ཤིག་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།དཀའ་བ་སྤྱད་པའི་རྒྱུད་འགྲེལ་དང༌།།ཐུགས་བཅུད་བསྡུས་པའི་མན་ངག་གནད།།ཟབ་གུ་འདུས་པའི་སྙིང་པོ་དང༌།།སྒྲ་ཐང་ཀློག་སྐད་ཀྱི་ལོ་ཙཱ་རྣམས།།བུ་མདོ་སྡེའི་དོན་དུ་བསླབས་ལགས་ཀྱང༌།།མདོ་སྡེ་འོད་གསལ་གྱི་དབྱིངས་སུ་གཤེགས།།ཆོས་བདག་མེད་གཏེར་གྱི་ཁ་བྱང་འདྲ།།ཆོས་མཉམ་པ་ཉིད་ཏུ་རྟོགས་པ་དེས།།ཀུན་ལ་སྟེར་རོ་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།སེར་སྣས་བསགས་པའི་ཟས་ནོར་དང༌།།གྲྭ་པས་ཕུལ་བའི་གནག་ལུག་རྣམས།།བུ་མདོ་སྡེའི་དོན་དུ་དཔེལ་ལགས་ཀྱང༌།།མདོ་སྡེ་འོད་གསལ་གྱི་དབྱིངས་སུ་གཤེགས།།ནོར་བདག་མེད་ས་འོག་གི་གཏེར་དང་འདྲ།།ཕྱུགས་བདག་མེད་སྤང་ཁའི་རི་དྭགས་འདྲ།།ནོར་ཕྱག་རྒྱ་ཆེན་པོར་རྟོགས་པ་དེས།།འཚོ་སྐྱོང་ལ་བྱེད་དོན་མི་འདུག་པས།།ཀུན་སྦྱིན་པར་ཐོང་ཞིག་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།ཕ་ཡུལ་སྤེ་སར་གྱི་མཁར་ཞིང་དང༌།།མི་ལས་བརྩིགས་པའི་ས་མཁར་རྣམས།།བུ་མདོ་སྡེའི་དོན་དུ་བགྱིས་ལགས་ཀྱང༌།།མདོ་སྡེ།

མཁར་བདག་མེད་དྲི་ཟའི་གྲོང་ཁྱེར་འདྲ།།ཡུལ་སྣང་སྟོང་སྒྱུ་མར་རྟོགས་པ་དེས།།འཛིན་སྤྲས་ལ་བྱེད་དོན་མི་འདུག་པས།།མཁར་གྱི་འཛིན་སྤྲས་བོར་ཅིག་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།ཕ་དཔུན་མར་ཚོའི་ངོ་འཛིན་དང༌།།དགྲ་ཟུན་སྐྱེ་བོ་རྒྱབ་སྐྱུར་སོགས།།བུ་མདོ་སྡེའི་དོན་དུ་བགྱིས་ལགས་ཀྱང༌།།མདོ་སྡེ་འོད་གསལ་གྱི་དབྱིངས་སུ་གཤེགས།།སྣང་བ་སེམས་སུ་རྟོགས་པ་དེས།།དགྲ་གཉེན་ལ་ཁྱད་པར་མི་འདུག་པས།།ཐམས་ཅད་ཆོས་སྐུར་སྒོམས་ཅིག་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།སྤྱིར་འདུས་བྱས་ཆོས་ཀྱི་མཚན་ཉིད་ལ།།མཐར་ཐུག་རྟག་པ་ཀུན་ལ་མེད།།དགོས་འོ་སྐོལ་དང་དར་མ་མདོ་སྡེ་ཡི།།གནས་སྐབས་ཀྱི་འབྲེལ་བ་རྫོགས་ནས་ཐལ།།བྱ་ཐབས་མེད་པའི་ལས་སྐལ་ལ།།མྱ་ངན་མ་བྱེད་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།།རང་ལ་བྱ་རྒྱུ་ཆོས་ལས་མེད།།བརྩེ་བས་དབུལ་ཕོངས་ཀྱི་འགྲོ་བ་དང༌།།ཤུལ་ན་ལུས་པའི་བུ་དྲུག་ལ།།བསྟན་འཛིན་གྱི་རེ་བཞེད་མ་མཆིས་སྟེ།།མདོ་སྡེ་བཞིན་དུ་བརྩེ་བས་སྐྱོངས།།བུ་ཡི་མྱ་ངན་སངས་སོ་བདག་མེད་མ།།པཎ་ཆེན་ན་རོའི་ལུང་བསྟན་ལྟར།།ཁོ་བོའི་བུ་སློབ་རྒྱུད་བཅས་རྣམས།།ཟླ་བ་ཡར་གྱི་ངོ་བཞིན་དུ།།གོང་ནས་གོང་དུ་འཕེལ་རྒྱས་པས།།བཀའ་རྒྱུད་ཀྱི་བསྟན་པ་དར་རྒྱས་འབྱུང༌།།བསྟན་དང་འགྲོ་བའི་དོན་ཆེན་གྲུབ།།ཉམས་དགའ་ཡོ་སྐྱིད་ཏོ་བདག་མེད་མ།།བུ་ཡི་མྱ་ངན་སངས་སོ་བདག་མེད་མ།། ཞེས་གསུངས། འདི་ལའང་ཕུག་རོན་ལ་ཞལ་བཀོས་མཛད་ནས་གཏོང་བའི་དུས་ཡུམ་གྱིས་ཐུགས་ཁྲལ་ཅི་ཡང་མཛད་པས། ཕུག་རོན་ཕྱག་གཡོན་དུ་བསྣམས་ནས་གར་དང་བཅས་སྟེ་གསུངས་ཅེས་རྙིང་པ་དུ་མ་ན་སྣང༌། ཡང་ཇོ་མོ་དང་མི་ལ་ལ་གསུངས་པ། མདོ་སྡེ་ལ་བསྟེན་ནས་ཐམས་ཅད་ཀྱི་ཚོགས་རྫོགས། སྐྱོ་ཤས་དང་སྒྱུ་ལུས་ལ་བོགས་ཐོན། སངས་རྒྱས་ཀྱི་ཐུགས་རྗེ་དང་ཕྲིན་ལས་བསམ་གྱིས་མི་ཁྱབ་པ་ཡིན་ཤེས་སམ། ཁོ་བོ་དང་ཁོ་བོའི་ཆོས་ཀྱི་སྒྲ་ཐོས་པ་ཐམས་ཅད་ངན་སོང་དུ་མི་འགྲོ།

ལམ་སྣ་ཟིན་གཏན་གྱི་སོ་ནམ་ཚར་བ་ཡིན་གསུང༌། ཡང་ཡུམ་ལ་ད་འོ་སྐོལ་གཉིས་ཀྱང་ཡུན་རིང་པོ་མི་སྡོད། མིའི་སྣང་བ་བརྟུལ་ཟིན་གསུང༌། ཇོ་མོ་དང་ཇོ་ལྕམ་འདི་རྣམས་ཀྱང་སྡུག །སེམས་ཅན་ཡང་སྙིང་རྗེ་བས་ཡུན་རིང་དུ་བཞུགས་པར་ཞུ་ཞུས་པས། བར་དོའི་རྣམ་པར་ཤེས་པ་རང་རང་གི་ལས་ལ་སྤྱོད་པ་ལ་ངས་སྐྱིད་པར་བྱ་མི་ནུས་ཁྱོད་རང་ཕྱིར་སོང་གསུང༌། མེ་སྟོན་གྱིས་ཞིང་ཞོ་གཅིག་གིས་ལྟང་ཙེས་བཀང་སྟེ་འབུལ་བ་གསུམ་པ་བགྱིས་ནས་མགུར་ཞུས་པ་ན། ཁྱོད་ཀྱིས་ཀྱང་སྣོད་ལྡན་ལ་བཀའ་ཡོངས་སུ་སྟོན་ཞིག་ཞེས་གསུངས་པ། རྗེ་བླ་མ་དང་མི་སྐྱོད་ཐ་དད་མེད།།སྤྱི་གཙུག་རྒྱན་དུ་བཞུགས་སུ་གསོལ།།དུས་དེ་རིང་རྒྱུད་བཤད་ཚོགས་གྲལ་དུ།།ང་མར་སྟོན་ཆོས་ཀྱི་བློ་གྲོས་འདི།།དགོས་པའི་ལོ་རྒྱུས་གླུ་རུ་ལེན།།ཡུལ་རྣ་བས་ཐོས་པའི་གཙང་དུ་ཕྱིན།།དཔལ་མྱུ་གུ་ལུང་གི་དགོན་པ་རུ།།གསང་སྔགས་ཆོས་ཀྱི་མུ་གེ་ལ།།སེམས་ཡི་དྭགས་བྱེད་ཅིང་ལོ་གསུམ་བསྡད།།ལར་མི་ཚེ་སྟོང་སྐྱེལ་བྱས་པ་འདྲ།།ལྷོ་བལ་ཕྱོགས་སུ་འགྲོ་བར་བསམས།།ཆོས་སྐོམ་ཆུས་དཀོན་པའི་སྡུག་བསྔལ་གྱིས།།ལན་ཅིག་ཤེས་པའི་དུས་བྱུང་ན།།འདོད་པའི་མི་ལ་སྦྱིན་དགོས་བསམ།།ཆོས་དཀའ་ལ་སྲོག་དང་དོ་བདོས་པའི།།ཟབ་མོའི་གདམས་ངག་ནུབ་པར་འཕངས།།མེས་སྟོན་དང་རྔོག་སྟོན་མ་གཏོགས་པ།།ཁོང་གཞན་ལ་གཞུང་བཤད་བྱས་པ་མེད།།ཆོས་འདོད་པ་རྣམས་ལ་ཤོད་ཅིག་བྱས།།ནོར་འབུལ་བ་ཅན་གྱི་སློབ་མས་ཀྱང༌།།བླ་མ་ལ་བཀའ་རྒྱ་བཏབ་པ་མེད།།ནོར་ཅི་ཡང་མེད་པའི་མཐུ་ཆེན་དང༌།།ཞབས་ཏོག་ཅན་གྱི་རྔོག་སྟོན་ལ།།གདམས་ངག་ལ་དམ་ལྷོད་མ་བྱས་པས།།དམ་ཆོས་ཚུལ་བཞིན་སྒྲུབ་པ་གྱིས།།མི་ང་ཡིས་དཀའ་ལས་འདི་ཙམ་བྱས།།ནོར་ཆུད་ཟོས་ཅན་དུ་མ་སོང་བ།།ལག་དུ་གསེར་སྲང་བརྒྱད་ཅུ་ཁྱེར།།རྟེན་ཁྱད་པར་ཅན་ལ་མཆོད་པ་ཕུལ།།བླ་མ་རྣམས་ལ་འབུལ་བ་བགྱིས།།གནས་ཁྱད་པར་ཅན་དུ་ཚོགས་གཏོར་བྱས།།བུ་ཁྱེད་ཀྱིས་བྱས་པའི་ཞབས་ཏོག་ལ།།དྲིན་ལན་དམ་ཆོས་དཔག་མེད་སྦྱིན།།ཆོས་ཀྱི་ཞོ་ཤ་ཉམས་སུ་ལོང༌།།འགྲོ་བ་གཞན་ལ་ཅི་ཕན་མཛོད།

།ཅེས་དང༌། རྗེ་བདེ་བའི་དབང་ཕྱུག་འགྲོ་བའི་མགོན།།སྤྲུལ་སྐུ་ཟུང་འཇུག་ཧེ་རུ་ཀ།གར་དགུའི་ཉམས་ལྡན་བདེ་སྟོང་དང༌།།ཞལ་སྦྱོར་ལྷན་ཅིག་སྐྱེས་ལ་འདུད།།བརྡ་མཐོང་ཙམ་གྱིས་དོན་རྟོགས་ཅིང༌།།ཟུར་གྱིས་གོ་བའི་གང་ཟག་ལ།།ཐོས་པ་ཙམ་གྱིས་གྲོལ་བར་འགྱུར།།ཐ་སྙད་ཚིག་གིས་མི་མཚོན་པ།།ཟག་མེད་དོན་གྱི་ཡེ་ཤེས་གཏེར།།སྐྱོད་པ་བདེ་བའི་སྐད་ཅིག་ལ།།སྡུག་བསྔལ་མེད་པ་དེ་ལྟ་བུར།།ཟག་བཅས་ཡིད་འདི་མི་ཆེས་པས།།བདེ་སྟོང་ཏིང་ངེ་འཛིན་གྱི་རྒྱུན།།རྟོག་པ་བྲལ་བའི་སེམས་ལ་བཞག།སངས་རྒྱས་ལྟ་བུའི་བླ་མ་གསུང༌།།ཡང་རྒྱུད་པ་གཞན་ནས་འདི་སྐད་གསུང༌།།མཚན་ཉིད་ལྡན་པའི་རིག་མ་ལ།།རྒྱུ་རྩལ་གོམས་པར་གྱུར་པ་ཡིས།།སྐྱེས་བུ་བྱ་ལ་མདའ་རྩེ་བཞིན།།གོམས་པ་རྒྱུད་ལ་རྟག་བརྟེན་ན།།ཇི་ལྟར་ཞེན་པའི་བག་ཆགས་འབྱུང༌།།གདོད་ནས་དག་པའི་སེམས་རྒྱུད་འདི།།བློ་བུར་རྐྱེན་གྱིས་མ་བསླད་ན།།ན་མཁའ་བཞིན་དུ་འདུས་མ་བྱས།།ཕྱིན་ཅི་མ་ལོག་གནས་ལུགས་ཡིན།།ཡིད་ལ་བྱ་རྒྱུ་རྡུལ་དང་བྲལ།།བཟུང་དུ་རྡུལ་ཙམ་མི་དམིགས་ཀྱང༌།།མན་ངག་རྒྱུད་ལ་གོམས་པ་ཡིས།།ཚེ་ཡི་འདུ་བྱེད་གཏོང་བའི་ཚེ།།ཕ་རོལ་ཕྱིན་པའི་དབྱིངས་སུ་ཐིམ།།དེ་ལ་སྐྱོ་བ་ཡོད་མ་ཡིན།།ན་མཁའ་ལྟ་བུའི་རང་སེམས་དེ།།ན་བུན་ལྟ་བུས་མ་སླད་ཅིག།རྗེ་ན་རོ་པཎ་ཆེན་འདི་སྐད་གསུང༌།།ཆོས་ཚུལ་བཞིན་ཉམས་སུ་ལེན་པ་ལ།།གཉུག་སྡོང་བཅུག་པའི་སྦྲུལ་བཞིན་དུ།།རྩོལ་བ་བྲལ་བའི་ལུས་མི་འགུལ།།ཡིད་ལ་ཆགས་པའི་མྱ་ངན་རྣམས།།གནད་ལ་ཕོག་པའི་ཟུག་རྔུ་ལྟར།།བྱ་བ་བཏང་བའི་སེམས་མི་ཡེངས།།སེམས་གཉུག་མའི་རང་བཞིན་གདོད་ནས་སྟོང༌།།ཐོ་བས་དངོས་པོ་འཇོམས་པ་བཞིན།།མཐོང་དང་རེག་དང་དྲན་པས་གྲོལ།།དོན་འདི་ལེགས་པར་གོ་བར་མཛོད།།འདི་ཕྱག་རྒྱ་ཆེན་པོའི་སྒོམ་དབྱངས་ཡིན།།དམ་ཆོས་གཞན་ལ་ཕན་གྱུར་ན།།ཤི་སྤར་མ་སྡམ་མེ་སྟོན་པ།།སྐལ་བར་ལྡན་པའི་གང་ཟག་ལ།།སྦ་བར་མི་བྱ་མན་ངག་སྦྱིན།།ཞེས་གསུངས།

དེའི་ཚེ་བླ་མ་ཆེན་པོས་ཆོས་དང་གདམས་ངག་གི་དཀོར་མཛོད་ཐམས་ཅད་ཕྱེ་སྟེ་ཉིན་གསུང་ཞིང་མཚན་སྒོམ་པས་རྩེ་གཅིག་དུ་དུས་འདའ་བའི་ཚེ། བདག་མེད་མའི་ཟབ་དབང་ཞིག་མཛད་པའི་ཐོ་རེངས་རྟེན་འབྲེལ་བརྟག་པར་དགོངས་ནས་འོད་གསལ་གྱི་ངང་ནས་བུ་སློབ་རྣམས་ལ་གཟིགས་པས། རྔོག་དགྱེས་རྡོར་གྱི་རྒྱུད་འགྲེལ་བཤད། མཚུར་སྟོན་འཕོ་བ་སྦྱོང༌། མེས་སྟོན་འོད་གསལ་འཛིན། མི་ལ་གཏུམ་མོ་སྒོམ་པ་གཟིགས་པས། རྔོག་པ་ལ་རྒྱུད་ཚོགས་བཤད་དང༌། སློབ་བཤད་ཀྱི་རིམ་པ་མུ་ཏིག་ལྟར་ལ་བརྒྱུས་པ་ལྟ་བུ་དང༌། ན་རོའི་རྒྱན་དྲུག །ཐུགས་དམ་པདྨ་རཱ་ག །དགང་གཟར་བླུགས། རྒྱུད་འགྲེལ་གྱི་ཕྱག་དཔེ་རྣམས་གནང༌། བཤད་རྒྱུད་ཆུ་བོ་ལྟ་བུ་འདི་ཁྱོད་ཀྱིས་ཟུང་ཞིག་གསུང༌། མཚུར་སྟོན་དབང་གི་རྡོ་རྗེ་ལ་འཕོ་བའི་མན་ངག་དང༌། ན་རོའི་དབུ་ལོ། ཕྱག་སེན། བདུད་རྩི་རིལ་བུ། རིགས་ལྔའི་དབུ་རྒྱན་རྣམས་གནང༌། འཕོ་བ་རྒྱ་མཐོངས་ལ་བྱ་འཕུར་བ་ལྟ་བུས་གཞན་དོན་གྱིས་ཅིག་གསུང༌། གཙང་རོང་གི་མེ་སྟོན་ཚོན་པོ་ལ་འོད་གསལ་གྱི་མན་ངག །ན་རོའི་རྡོ་རྗེ་དྲིལ་བུ། ཌ་མ་རུ། ཀ་པཱ་ལ་རྣམས་གནང༌། འོད་གསལ་མུན་ནང་དུ་མར་མེ་སྤར་བ་འདྲ་བ་འདི་ཟུང་ཞིག་གསུང༌། རྗེ་མི་ལ་ལ་གཏུམ་མོ་ཨ་ཐུང་གི་མན་ངག་དང༌། མཻ་ཏྲྀ་པའི་དབུ་ཞྭ། ན་རོའི་ན་ཟ་རྣམས་གནང༌། གནས་རི་ཁྲོད་འགྲིམས་ལ་ལྟ་སྒོམ་ཉམས་སུ་ལོང་ཞིག་གསུང༌། གཞན་ཡང་སློབ་མ་མཆོག་ཀུན་ལ་གདམས་ངག་དང༌། བྱིན་རླབས་ཀྱི་རྟེན་སོ་སོར་གནང་བས་ཐུགས་ཚིམ་པར་གྱུར་ཏོ།།(གཉིས་པ་བསྟན་པ་ལ་དར་རྒྱས་འབྱུང་བར་ལུང་བསྟན་ནས་ གདམས་ངག་བྱིན་རླབས་ཀྱི་རྟེན་ཞལ་གདམས་དང་ བཅས་པ་གནང་ཚུལ་ནི།)དེའི་ཚེ་སྲས་ཀྱི་དུས་མཆོད་ཅིག་གི་གྲལ་དུ་བུ་ཆེན་རྣམས་ཀྱིས་ཞུས་པ། སྲས་དེ་ལྟ་བུ་ནི་བདག་ཅག་གི་བསོད་ནམས་ཀྱིས་མ་ཐུབ། ད་བཀའ་རྒྱུད་ཀྱི་བསྟན་པ་ཇི་ལྟར་དར་ལུང་བསྟན་དུ་གསོལ་ཞུས་པས། ན་རོ་མཻ་ཏྲྀའི་བུ་རྒྱུད་འདི་རྨི་ལམ་སྒྱུ་ལུས་ལ་མངའ་བརྙེས་པ་ཡིན།

དཔལ་ན་རོ་པའི་ལུང་བསྟན་བཟང་པོ་ཡང་ཡོད། ཁྱེད་རྣམས་ཀྱིས་རྨི་ལམ་རྟོག་ཅིག་གསུང་ནས་སོ་སོས་བརྟགས་པ་ན་ཐམས་ཅད་ལ་བཟང་པོ་དུ་མ་བྱུང་ཞིང༌། ཁྱད་པར་རྗེ་མི་ལ་ལ་ལུང་བསྟན་གྱི་རྨི་ལམ་བྱུང་བ་ཕུལ་བ། རྗེ་རྡོ་རྗེ་འཆང་གི་བཀའ་བཞིན་དུ།།

མདང་སུམ་ཉལ་བའི་རྨི་ལམ་ན།།བྱུང་ཚུལ་བླ་མའི་དྲུང་དུ་འབུལ།།སྙན་དར་ཅིག་བདག་ལ་གསན་པར་ཞུ།།ཛམ་གླིང་ཡངས་པའི་བྱང་ཕྱོགས་འདིར།།ལྷུན་སྟུག་གངས་རི་ཆགས་པ་བརྨིས།།གངས་རྩེ་མོ་དགུང་ལ་རེག་པ་བརྨིས།།རྩེ་ལ་ཉི་ཟླ་འཁོར་བ་བརྨིས།།འོད་ཀྱིས་ན་མཁའ་གང་བ་བརྨིས།།རྩ་བས་ས་གཞི་ཁྱབ་པ་བརྨིས།།ཕྱོགས་བཞིར་ཆུ་རྒྱུན་འབབ་པ་བརྨིས།།ཆུ་དེས་འགྲོ་ཀུན་ཚིམ་པ་བརྨིས།།ཆུ་སྣ་རྒྱ་མཚོར་འབབ་པ་བརྨིས།།མེ་ཏོག་སྣ་ཚོགས་བཀྲ་བ་བརྨིས།།སྤྱིར་གྱིས་རྨི་ལམ་དེ་ལྟར་བརྨིས།།བླ་མ་དུས་གསུམ་སངས་རྒྱས་ལ་ཞུས་པ་ལགས།།སྒོས་ལྷུན་སྟུག་གངས་རི་མཐོན་པོ་དེའི།།ཤར་དུ་ཀ་ཆེན་བཙུགས་པ་བརྨིས།།ཀ་ཐོག་ཏུ་སེང་ཆེན་འགྱིང་བ་བརྨིས།།སེང་གཡུུ་རལ་མཐའ་ནས་རྒྱས་པ་བརྨིས།།སྡེར་བཞི་གངས་ལ་དགྲད་པ་བརྨིས།།སྤྱན་མིག་གྱེན་དུ་གཟིགས་པ་བརྨིས།།སེང་གངས་དཀར་གྱི་ལྟོངས་སུ་འཕྱོ་བ་བརྨིས།།བླ་མ་དུས་གསུམ་སངས་རྒྱས་ལ་ཞུས་པ་ལགས།།ལྷོ་རུ་ཀ་ཆེན་བཙུགས་པ་བརྨིས།།ཀ་ཐོག་ཏུ་སྟག་མོ་ངར་བ་བརྨིས།།སྟག་གྲ་འཛུམ་མཐའ་ནས་རྒྱས་པ་བརྨིས།།ཁོང་འཛུམ་ལན་གསུམ་བྱས་པ་བརྨིས།།སྡེར་བཞི་ནགས་ལ་དགྲད་པ་བརྨིས།།སྤྱན་མིག་གྱེན་དུ་གཟིགས་པ་བརྨིས།།སྟག་ནགས་ཀྱི་གསེབ་ཏུ་འཕྱོ་བ་བརྨིས།།ནགས་ཐང་ཤིང་བརྒྱུད་ཏུ་འབྲེལ་བ་བརྨིས།།བླ་མ་དུས་གསུམ་སངས་རྒྱས་ལ་ཞུས་པ་ལགས།།ནུབ་ཏུ་ཀ་ཆེན་བཙུགས་པ་བརྨིས།།ཀ་ཐོག་དུ་ཁྱུང་ཆེན་ལྡིང་བ་བརྨིས།།ཁྱུང་གཤོག་སྒྲོ་མཐའ་ནས་རྒྱས་པ་བརྨིས།།ཁྱུང་རྭ་གནམ་དུ་གཟིགས་པ་བརྨིས།།སྤྱན་མིག་གྱེན་དུ་གཟིགས་པ་བརྨིས།།ཁྱུང་ན་མཁའི་མཐོངས་ལ་འཕུར་བ་བརྨིས།།བླ་མ་དུས་གསུམ་སངས་རྒྱས་ལ་ཞུས་པ་ལགས།།བྱང་དུ་ཀ་ཆེན་བཙུགས་པ་བརྨིས།།ཀ་ཐོག་དུ་རྒོད་པོ་ལྡིང་བ་བརྨིས།།རྒོད་རྩེ་སྒྲོ་མཐའ་ནས་རྒྱས་པ་བརྨིས།།རྒོད་ཚང་བྲག་ལ་བཅས་པ་བརྨིས།།རྒོད་དེ་ལ་བུ་ཅིག་བྱུང་བ་བརྨིས།།བྱ་བྲན་གྱིས་ན་མཁའ་གང་བ་བརྨིས།།སྤྱན་མིག་གྱེན་དུ་གཟིགས་པ་བརྨིས།།རྒོད་ན་མཁའི་མཐོངས་ལ་འཕུར་བ་བརྨིས།།བླ་མ་དུས་གསུམ་སངས་རྒྱས་ལ་ཞུས་པ་ལགས།།དེ་ལྟར་བརྨིས་པའི་རྟེན་འབྲེལ་གྱིས།།བཟང་པོའི་དགེ་ལྟས་ཡིན་ནམ་སྙམ།།བདག་ནི་ཉམས་དགའ་ཤེས་པ་སྤྲོ།།ངོ་སྤྲོད་ལུང་བསྟན་གནང་དུ་གསོལ།།ཞེས་ཞུས་པས་རྨི་ལམ་བཟང་འདུག

།བདག་མེད་མས་ཚོགས་མཆོད་བཟང་བ་ཞིག་ཤོམས་གསུང༌། དེའི་གྲལ་དུ་མི་ལ་རྡོ་རྗེ་རྒྱལ་མཚན་གྱི་རྨི་ལམ་འདི་རྣམས་ངས་ལུང་བསྟན་ནོ་གསུང་ནས། མ་འོངས་ལུང་སྟོན་ཀ་བཞི་བརྡ་འགྲོལ་གྱི་མགུར་ཆེན་རྒྱལ་པོའི་རྔ་སྒྲ་ལ་རྟ་དྲངས་ནས་གཞེངས་པ། རྗེ་དུས་གསུམ་སངས་རྒྱས་འགྲོ་བའི་མགོན།།པཎ་ཆེན་ན་རོའི་ཞབས་ལ་འདུད།།འདིར་བཞུགས་གདན་གང་བུ་སློབ་རྣམས།།རྨི་ལམ་བརྡ་ལས་བྱུང་བ་ཡི།།ངོ་མཚར་མ་འོངས་ལུང་བསྟན་འདི།།ཕ་རྒན་ང་ཡིས་བཤད་ཀྱིས་ཉོན།།ཛམ་གླིང་བྱང་ཕྱོགས་ས་སྟེང་དེ།།བོད་ན་དར་བའི་ཐུབ་བསྟན་ཡིན།།དེ་སྟེང་གངས་རི་ཆགས་པ་དེ།།ཕ་རྒན་མར་པ་ལོ་ཙཱ་དང༌།།བཀའ་རྒྱུད་ཡོངས་ཀྱི་བསྟན་པ་ཡིན།།གངས་རྩེ་མོ་དགུང་ལ་རེག་པ་དེ།།ལྟ་བ་འགྲན་ཟླ་མེད་པ་ཡིན།།རྩེ་ལ་ཉི་ཟླ་འཁོར་བ་དེ།།སྒོམ་པ་འོད་གསལ་མཁྱེན་བརྩེ་ཡིན།།འོད་ཀྱིས་ན་མཁའ་གང་བ་དེ།།ཐུགས་རྗེས་མ་རིག་མུན་སེལ་ཡིན།།རྩ་བས་ས་གཞི་ཁྱབ་པ་དེ།།ཕྲིན་ལས་ཀྱིས་ས་གཞི་ཁྱབ་པ་ཡིན།།ཕྱོགས་བཞིར་ཆུ་རྒྱུན་འབབ་པ་དེ།།སྨིན་གྲོལ་དབང་བཞིའི་གདམས་ངག་ཡིན།།ཆུ་དེས་འགྲོ་ཀུན་ཚིམ་པ་དེ།།གདུལ་བྱ་སྨིན་ཞིང་གྲོལ་བ་ཡིན།།ཆུ་སྣ་རྒྱ་མཚོར་འབབ་པ་དེ།།འོད་གསལ་མ་བུ་མཇལ་བ་ཡིན།།མེ་ཏོག་སྣ་ཚོགས་བཀྲ་བ་དེ།།འབྲས་བུ་སྐྱོན་བྲལ་ཉམས་མྱོང་ཡིན།།སྤྱིར་རྨི་ལམ་མི་ངན་རྨི་ལམ་བཟང༌།།འདིར་ཚོགས་གྲ་པ་བུ་སློབ་ཀུན།།སྒོས་ལྷུན་སྟུག་གངས་རི་མཐོན་པོ་དེའི།།ཤར་དུ་ཀ་ཆེན་བཙུགས་པ་དེ།།དོལ་གྱི་མཚུར་སྟོན་དབང་ངེ་ཡིན།།ཀ་ཐོག་དུ་སེང་གེ་འགྱིང་བ་དེ།།ཁོ་མི་གཞི་སེང་དང་འདྲ་བ་ཡིན།།སེང་གཡུུ་རལ་མཐའ་ནས་རྒྱས་པ་དེ།།སྙན་རྒྱུད་ཀྱི་གདམས་ངག་ཐེབས་པ་ཡིན།།སྡེར་བཞི་གངས་ལ་དགྲད་པ་དེ།།ཚད་མེད་བཞི་དང་ལྡན་པ་ཡིན།།སྤྱན་མིག་གྱེན་དུ་གཟིགས་པ་དེ།།འཁོར་བ་ལ་ཕྱི་ཕྱག་འཚལ་བ་ཡིན།།སེང་གངས་དཀར་ལྟོངས་སུ་འཕྱོ་བ་དེ།།ཐར་པའི་གླིང་དུ་གཤེགས་པ་ཡིན།།ཤར་རྨི་ལམ་མི་ངན་རྨི་ལམ་བཟང༌།།འདིར་ཚོགས་གྲ་པ་བུ་སློབ་ཀུན།།ལྷོ་རུ་ཀ་ཆེན་བཙུགས་པ་དེ།།གཞུང་གི་རྔོག་སྟོན་ཆོས་རྡོར་ཡིན།།ཀ་ཐོག་དུ་སྟག་མོ་ངར་བ་དེ།།ཁོ་མི་གཞི་སྟག་དང་འདྲ་བ་ཡིན།།སྟག་གྲ་འཛུམ་མཐའ་ནས་རྒྱས་པ་དེ།།སྙན་རྒྱུད་ཀྱི་གདམས་ངག་ཐེབས་པ་ཡིན།།ཁོང་འཛུམ་ལན་གསུམ་བྱས་པ་དེ།།སྐུ་གསུམ་རང་ངོ་འཕྲོད་པ་ཡིན།།སྡེར་བཞི་ནགས་ལ་དགྲད་པ་དེ།།ཕྲིན་ལས་རྣམ་བཞི་གྲུབ་པ་ཡིན།།སྤྱན་མིག་གྱེན་དུ་གཟིགས་པ་དེ།།འཁོར་བ་ལ་ཕྱི་ཕྱག་འཚལ་བ་ཡིན།།སྟག་ནགས་ཀྱི་བསེབ་ཏུ་འཕྱོ་བ་དེ།།ཐར་པའི་གླིང་དུ་གཤེགས་པ་ཡིན།།ཐང་ནགས་ཤིང་རྒྱུད་ཏུ་འབྲེལ་བ་དེ།།བུ་ཚ་བོས་རྒྱུད་པ་ཟིན་པ་ཡིན།།ལྷོ་རྨི་ལམ་མི་ངན་རྨི་ལམ་བཟང༌།།འདིར་ཚོགས་གྲ་པ་བུ་སློབ་ཀུན།།ནུབ་ཏུ་ཀ་ཆེན་བཙུགས་པ་དེ།།གཙང་རོང་གི་མེ་སྟོན་ཚོན་པོ་ཡིན།།ཀ་ཐོག་དུ་ཁྱུང་ཆེན་ལྡིང་བ་དེ།།ཁོ་མི་གཞི་ཁྱུང་དང་འདྲ་བ་ཡིན།།ཁྱུང་གཤོག་སྒྲོ་མཐའ་ནས་རྒྱས་པ་དེ།།སྙན་རྒྱུད་ཀྱི་གདམས་ངག་ཐེབས་པ་ཡིན།།ཁྱུང་རྭ་གནམ་དུ་གཟིངས་པ་དེ།།ལྟ་སྒོམ་གྱི་གོལ་ས་ཆོད་པ་ཡིན།།སྤྱན་མིག་གྱེན་དུ་གཟིགས་པ་དེ།།འཁོར་བ་ལ་ཕྱི་ཕྱག་འཚལ་བ་ཡིན།།ཁྱུང་ན་མཁའི་མཐོངས་སུ་འཕུར་བ་དེ།།ཐར་པའི་གླིང་དུ་གཤེགས་པ་ཡིན།།ནུབ་རྨི་ལམ་མི་ངན་རྨི་ལམ་བཟང༌།།འདིར་ཚོགས་གྲ་པ་བུ་སློབ་ཀུན།།བྱང་དུ་ཀ་ཆེན་བཙུགས་པ་དེ།།གུང་ཐང་གི་མི་ལ་རས་པ་ཡིན།།ཀ་ཐོག་དུ་རྒོད་པོ་ལྡིང་བ་དེ།།ཁོ་མི་གཞི་རྒོད་དང་འདྲ་བ་ཡིན།།རྒོད་རྩེ་སྒྲོ་མཐའ་ནས་རྒྱས་པ་དེ།།སྙན་རྒྱུད་ཀྱི་གདམས་ངག་ཐེབས་པ་ཡིན།།རྒོད་ཚང་བྲག་ལ་བྱས་པ་དེ།།ཚེ་སྲོག་བྲག་ལས་སྲ་བ་ཡིན།།རྒོད་དེ་ལ་བུ་ཅིག་བྱུང་བ་དེ།།འགྲན་གྱི་དོ་མེད་ཅིག་ཡོང་བ་ཡིན།།བྱ་ཕྲན་གྱིས་ན་མཁའ་གང་བ་དེ།།བཀའ་རྒྱུད་ཀྱི་བསྟན་པ་དར་བ་ཡིན།།སྤྱན་མིག་གྱེན་དུ་གཟིགས་པ་དེ།།འཁོར་བ་ལ་ཕྱི་ཕྱག་འཚལ་བ་ཡིན།།རྒོད་ན་མཁའི་མཐོངས་སུ་འཕུར་བ་དེ།།ཐར་པའི་གླིང་དུ་གཤེགས་པ་ཡིན།།བྱང་རྨི་ལམ་མི་ངན་རྨི་ལམ་བཟང༌།།ཁྱེད་འདིར་ཚོགས་རྣམས་ལ་བཤད་པ་ཡིན།།ང་ཕ་རྒན་གྱི་བྱ་བ་བྱས་ཅིང་ཚར།།ད་ཁྱེད་བུ་སློབ་ཀྱི་དུས་ལ་བབ་ནས་གདའ།།ང་མི་རྒན་གྱི་ཁ་ལ་གཏད་ཡོད་ན།།ཕྱིས་སྒྲུབ་རྒྱུད་ཀྱི་བསྟན་པ་དར་ནས་ཡོང༌།།ཞེས་གསུངས་པས།

ཐམས་ཅད་སྤྲོ་ཞིང་གཟེངས་མཐོ་བར་གྱུར་ཏོ། །འདི་ལའང་རྗེ་མར་པའི་མནལ་ལམ་ཡིན་པར་བཤད་པ་དང༌། མི་ལའི་མནལ་ལམ་ཡིན་ནའང་ཀ་བ་བཞི་མ་གཏོགས་མེད་པ་མང་ནའང༌། སྔོན་གྱི་ཁུངས་མ་རེ་གཉིས་ལས་བྱུང་བ་ལྟར་བྲིས་སོ།།(གསུམ་པ་འགྲོ་ཀུན་དང་བ་འདྲེན་ཕྱིར་བཀོད་པ་ སྐུའི་རྫུ་འཕྲུལ་བསྟན་ཚུལ་ནི།)རེ་ཞིག་གི་ཚེ་ཡུམ་དང་མི་ལ་ལ་གསུངས་པ། ཁོ་བོ་ཟླ་གཅིག་ཙམ་དབེན་པར་སྡོད་སྟེ། ཁྱེད་གཉིས་ཀྱིས་འཚོ་བ་སྐྱེལ་བ་ལས་གཞན་སུ་ཡང་མ་བཏང་ཞིག་གསུང་སྟེ། གཟིམས་ཆུང་དུ་བཞེས་པ་འདྲེན་པའི་གློ་སྐར་ཅུང་ཟད་མ་གཏོགས་ཞལ་བ་བྱས་ནས་སྐུ་མཚམས་ལ་བཞུགས། འདི་སྐུ་མཁར་གྱི་གཟིམས་ཆུང་འོག་མ་ཡིན་པར་སྣང༌། ཉིན་གཅིག་ཆུ་གོང་དཔལ་ལེ་མཚམས་ལ་ཡོད་པའི་རྩར་མི་ལས་སྒྲུབ་པའི་དྲི་རྨེད་བྱས་པས། ང་དེང་སང་རིམ་ལྔའི་ཁྲིད་ཞུ་བས་མི་ཁོམ་ཟེར། སུ་ལ་ཞུ་བྱས་པས། བླ་མ་རྗེ་བཙུན་ཆེན་པོ་ད་ལྟ་ཁོ་བོའི་ནང་ན་བཞུགས་པ་མི་ཤེས་སམ་ཟེར་ནས་ནང་དུ་སོང༌། བླ་མ་ནི་སྐུ་མཚམས་ལ་བཞུགས། ཁོང་རང་གི་དག་སྣང་ཡིན་མཆི་སྙམ་ནས་བསྐོར་བ་བྱས་ཅིང་ཉན་པས་རྗེ་བཙུན་གྱི་གསུང་ལྷང་ལྷང་ཐོས། ངེས་པར་བཞུགས་པར་འདུག་སྙམ་ནས་འོངས་པའི་ལམ་ཁར་གྲའི་མི་ཆུང་རི་ཁྲོད་ཏུ་འགྲོ་བ་དང་ཕྲད། གར་འགྲོ་དྲིས་པས་བླ་མ་ཆེན་པོ་རི་ཁྲོད་ན་བཞུགས་པའི་དྲུང་དུ་འགྲོ་ཟེར་ནས་སོང༌། ཡང་ལམ་དུ་དོལ་པ་གག་སྟོན་ཡུལ་ནས་བྱུང་བ་དང་ཕྲད། གར་འགྲོ་དྲིས་པས་རྗེ་བཙུན་ཆེན་པོ་ལུང་པའི་མདའ་ན་ཡུལ་མི་མང་པོ་ལ་ཆོས་གསུང་གི་འདུག །ངས་ཀྱང་དེར་ཆོས་ཉན་ནས་འོངས་པ་ཡིན། འབུལ་བ་རྣམས་སྐྱེལ་མི་ཡོང་བ་ཡོད་ཟེར་སྟེ་འབུལ་བ་མང་པོ་སྐྱལ་བྱུང༌། དེ་རྣམས་ཡུམ་ལ་ཞུས་པས་ཁོང་རང་རྣམས་ཀྱི་དད་པའི་སྣང་བ་ལགས་མཆི་རྗེ་བཙུན་གཟིམས་ཆུང་ནས་གར་ཡང་གཤེགས་པ་མེད་ཏོ་གསུང༌། ཡང་ཞག་འགའ་ན་མི་ལས་ཇོ་མོ་གསལ་སྐྱིད་ཀྱི་དྲུང་དུ་ཕྱིན། ཁྱེད་ལ་གདམས་ངག་ཇི་ལྟ་བུ་གནང་ཞུས་པས།

ཇོ་མོ་གཞན་དང་མི་འདྲ། ཁོ་མོ་རང་ལ་ཐུགས་རྗེས་གཟིགས་དབང་དང་བྱིན་རླབས་མཛད་པ་ནས་ད་ལྟའི་བར་སྐད་ཅིག་ཡང་མ་བྲལ། གདམས་ངག་ཁྱད་པར་ཅན་རླུང་སེམས་གཉིས་མེད་གནང༌། ཁྱེད་རང་ཡང་དེ་ཞུས་ཅིག་གསུང༌། དེ་བཞིན་དུ་ཇོ་མོ་གཞན་བདུན་གྱིས་ཀྱང་སོ་སོར་དེ་ཁོ་ན་གསུང༌། གདམས་ངག་ཡང་ཕྱག་རྒྱ་བཞི་ཁྲིད། ལམ་སྲེ་བ་སོགས་སོ་སོར་ལུང་བསྟན། རེ་རེ་ཞིང་འབྲལ་མེད་ཏུ་བཞུགས་གསུང༌། ཡུམ་ལ་ཞུས་པས་དེ་ལྟ་བུ་ཁོ་མོས་ཀྱང་མང་དུ་མཐོང་ཞིང་ཐོས། གཟིམས་ཁང་དུའང་ཕལ་ཆེར་དགྱེས་པ་རྡོ་རྗེའི་སྐུར་བཞུགས། རེས་བདེ་མཆོག། རེས་མ་ཧཱ་མཱ་ཡ་ལ་སོགས་ཡི་དམ་སྣ་ཚོགས་སུ་བཞུགས་པ་དང༌། རེས་རྒྱ་གར་གྱི་རྣལ་འབྱོར་པ་རུས་རྒྱན་ཅན་གནས་གསུམ་གྱི་མཁའ་འགྲོའི་དབུས་ན་བཞུགས་པ་དང༌། དེའི་ཚེ་ཁོ་ནར་ཕྱི་རོལ་ན་རྒྱུད་འཆད་པ་དང་མན་ངག་འཆད་པ་དང༌། ཕྲུ་དང༌། མཁར་ལས་དང༌། བྱིས་པའི་ཁྲོད་ན་རྩེད་མོ་མཛད་པ་དང༌། བུ་མོ་མང་པོ་དང་གླུ་བྲོ་མཛད་པ་དང༌། རི་ཁྲོད་ཏུ་སྐྱོ་བསེང་ལ་འབྱོན་པ་སོགས་དུས་མཚུངས་པའི་མཐོང་སྣང་མང་པོ་མཐོང་ཞིང་གཞན་ལས་ཀྱང་ཐོས། ང་རང་གི་སྣང་བ་ལའང་འབྲལ་མེད་ཏུ་ཆོས་གསུང་གི་ཡོད་སྟེ་ཐམས་ཅད་ཀྱང་སྒྱུ་མའི་སྣང་བ་ལགས་མཆི། གང་ནའང་ངེད་རང་གཉིས་ལན་ཅིག་ཞུའོ་གསུང༌། སྣང་བ་ལ་ཐོགས་བརྡུགས་མེད་པས་རི་ར་བ་ཁང་ཁྱིམ་ལ་ཟང་ཐལ་དུ་བྱོན་པས་སྲས་རྣམས་ན་རེ། ངེད་རང་གི་ཕ་ཇོ་འདི་སྲུང་དགོས་བྱུང་ན་ཅིས་ཀྱང་ཐུབ་པ་མི་འདུག་ གསུང་སྐད། སྐབས་ཅིག་ཡུམ་དང་མི་ལས་བླ་མ་ཆེན་པོ་ཉིད་དུས་གཅིག་ལ་སྐུའི་བཀོད་པ་སྣ་ཚོགས་སུ་འབྱུང་བ་ཇི་ལྟར་ལགས་ཞུས་པས། རྒྱུ་མཚན་ཞིག་ཡོད། ཚོགས་འཁོར་ཞིག་གྱིས་གསུང༌། ནང་ན་ཕུད་གཅིག་ལས་མེད་པས་ཚོལ་དགོས་ཞུས་པས། ཚོལ་མི་དགོས། དེ་གས་འོང་གསུང་སྟེ། དམ་རྫས་གཅིག་པོ་དེ་ལ་བཙགས་ཚད་ཆང་རོ་མཆོག་དང་ལྡན་པར་བྱུང༌། ཚོགས་ཀྱི་ཡོ་བྱད་མང་པོ་ལྷུན་གྲུབ་ཏུའང་བྱུང་སྟེ་བུ་སློབ་མང་པོ་ལ་ཚོགས་འཁོར་མཛད།

གྲལ་དེར་འཁོད་པ་ཐམས་ཅད་ཀྱིས་དགྱེས་རྡོར་བདེ་མཆོག་སོགས་ཡི་དམ་སྣ་ཚོགས་པར་མཐོང་སྟེ། ཤུད་བུ་ལྦ་བས་ཇི་ལྟར་ལགས་ཞུས་པས། གནས་པ་རྩ་ལ་གཡོ་བ་རླུང༌།།བཀོད་པ་བྱང་ཆུབ་སེམས་ཀྱི་རྟ།།རོ་སྙོམས་ལྕག་གིས་ཡོངས་བསྐུལ་ནས།།འོད་གསལ་འགྲོ་འོང་མེད་པར་རྒྱུག།དཀྱིལ་འཁོར་གྱི་ལྷ་དེ་ཐམས་ཅད་ཀྱི་གདམས་ངག་ཁོ་བོ་ལ་ཡོད་པས་ཆོ་འཕྲུལ་སྣ་ཚོགས་ཀྱང་འོང་ཐད་པ་ཡིན་གསུང༌། དེ་ནས་རྗེ་མི་ལ་གཉའ་གཉའི་བྲག་ལ་སྒྲུབ་པ་ལ་བཞུགས་པ་ལ་མནལ་ལམ་དུ་ཌཱ་ཀིས་སྟོད་ཕྱོགས་བལ་བོད་ཀྱི་མཚམས་སུ་སྒོམས་ན་དངོས་གྲུབ་མྱུར་བའི་ལུང་བསྟན་བྱུང་སྟེ། ཞུར་བྱོན་པས་བླ་མ་ཆེན་པོ་སྐུ་མཁར་གྱི་གཟིམས་ཆུང་ན་བཞུགས་པ་མནལ་དུ་སོང༌། སྐུ་མཁར་ལ་ཉི་མ་ཤར་ཞིང་སྐར་ཁུང་ནས་བླ་མའི་དབུ་ལ་ཤར། ཡུམ་བཞེས་པ་འདྲེན་དུ་བྱོན་པ་རྣམས་དུས་མཚུངས་པ་ལ་གཙང་ལ་ཡར་འགྲོའི་གླུ་ཕུལ་བས། བུ་ཁྱོད་འོངས་པ་དང་ང་གཉིད་ཏུ་སོང་བ་ཐུག་པ་དེ་འོ་སྐོལ་ཕ་བུ་ཚེ་འདིར་མི་ཕྲད་པའི་རྟེན་འབྲེལ་ཡིན། འོན་ཀྱང་མཁར་དང་ཁྱད་པར་ངའི་མགོ་ལ་ཉི་མ་ཤར་བ་དེ་ཁྱོད་ཀྱིས་བསྟན་པ་སྤྱི་དང༌། ཁྱད་པར་ངའི་བཀའ་རྒྱུད་ཀྱི་བསྟན་པ་ཉིན་མོར་བྱེད་པ་ཡིན། བདག་མེད་མས་ཟས་ཁྱེར་བས་བུ་ཁྱོད་ཏིང་ངེ་འཛིན་གྱི་ཟས་ཀྱིས་འཚོ་བ་ཞིག་འོང་བ་ཡིན་གསུང་ནས་གདམས་ངག་གི་ལྷག་ཐམས་ཅད་ཀྱང་དབུ་སྨྱུང་མཛད་ནས་གནང་སྟེ། ཁྱོད་ལ་བྱིན་དང་གཞན་ལ་བྱིན། །གལ་ཏེ་སྲང་ལ་བཅལ་ཡོད་ན། །སུམ་འགྱུར་ལས་ཀྱང་མི་ལྷག་རི། །གསུང༌། བཀོད་པ་སྐུའི་རྫུ་འཕྲུལ་མང་པོ་བསྟན། སྒྲུབ་པ་མ་ནུས་པའི་ཚེ་ངན་རིངས་ལ་དགོས་པ་མེད་པས་རེམ་ཞིག །གངས་ཏི་སེ་ཧི་མ་ལ་ཡའི་གནས་ཡིན། ལ་ཕྱི་གངས་ར་གོ་ཏ་ཝ་རི་ཡིན། བྲག་དམར་སྤོ་མཐོན་རི་བོ་འབིགས་བྱེད་ཡིན། རི་བོ་དཔལ་འབར་དང་ཡོལ་མོ་གངས་ར་ཕལ་པོ་ཆེ་ནས་ལུང་བསྟན་པའི་གནས་ཡིན་པས་དེ་ཐམས་ཅད་ཏུ་སྒོམས། ཤར་ཕྱོགས་ན་དེ་ཝི་ཀོ་ཊའི་ནགས་རྒྱུན་མ་ཆད་པ་ན་ཙཱ་རི་ཏྲ་ཡོད་སྟེ་ད་ལྟ་ཞལ་འབྱེད་པའི་དུས་ལ་མ་བབ།

མ་འོངས་པ་ཁྱོད་ཀྱི་སྒྲུབ་རྒྱུད་ཀྱི་གནས་སུ་འགྱུར། ཟས་ནོར་དང་ཚེ་འདིའི་ངོ་དགའི་ཆེད་ཏུ་ཆོས་མ་སྟོན། སྣོད་ལྡན་བྱུང་ན་ཟང་ཟིང་གི་འབུལ་བ་མེད་རུང་རྗེས་སུ་ཟུང༌། ཏེ་ལོས་ན་རོ་ཚར་གཅོད་པ་དང༌། ངས་རྔོག་དང་ཁྱོད་རང་ཚར་གཅོད་པ་ལྟར་བྱས་ན་སྙིགས་དུས་ཀྱི་སྐྱེ་བོ་མི་ཐུལ་བས་ཐབས་མཁས་སུ་གྱིས། སྐབས་ཅིག་སྡུག་ཐུག་པ་ཅིག་ཡོད་པས། དེའི་དུས་འདི་ལྟོས། དེ་བར་མ་ལྟ་ཅེས་ཤོག་དྲིལ་ལ་ཐམ་མ་ཞིག་གནང༌། ཕྱག་སྤྱི་བོར་བཞག་ནས་ཞལ་གདམས་གསུངས་པ། ན་མཿབཀའ་དྲིན་ཅན་ལ་གསོལ་བ་འདེབས།།བཀའ་དྲིན་ཅན་གོང་མའི་རྣམ་ཐར་ལ།།བསམས་ན་གདམས་ངག་དེ་ག་ཡིན།།མང་པོ་ཐོབ་འདོད་གཡེང་བའི་རྒྱུ།།གནད་ཀྱི་གསུང་དག་སྙིང་ལ་ཆོངས།།དེ་དེ་མང་ཡང་དེ་ཉིད་མེད།།སྡོང་པོ་མང་ཡང་འབྲས་བུ་མེད།།ཡོན་ཏན་ཡིན་ཡང་དོན་ལྡན་མིན།།དེ་སྔ་བསླབས་ཀྱང་འདི་མཐོང་མེད།།བཤད་རྒྱུ་མང་ཡང་ཕན་པ་མེད།།ཕན་སྙིང་ལ་ཐོགས་པ་དམ་པའི་ནོར།།ནོར་ཕྱུག་པོ་འདོད་ན་འདི་ལ་དྲིལ།།ཆོས་ཉོན་མོངས་འདུལ་བ་ཐབས་ཀྱི་ལམ།།ལམ་བཙན་ས་འདོད་ན་འདི་ལ་དྲིལ།།སེམས་ཁོ་ཐག་ཆོད་པ་ཆོག་ཤེས་དཔོན།།དཔོན་བཟང་པོ་འདོད་ན་འདི་ལ་དྲིལ།།འཁོར་བ་ངུ་བྲོ་སྒྱིད་ལུག་སྒྱུར།།མི་མེད་ཀྱི་རྫ་བྲག་ཕ་ཡི་མཁར།།གྲོགས་མེད་གཅིག་བུ་ལྷ་ཡི་ཡུལ།།སེམས་ལ་སེམས་ཞོན་ཆད་མེད་རྟ།།རང་ལུས་དགོན་པ་ལྷ་ཡི་ཁང༌།།ཡེངས་མེད་དགེ་སྦྱོར་སྨན་གྱི་མཆོག།དོན་དང་ལྡན་པའི་སྐྱེས་བུ་ལ།།དོན་ལ་ཐོགས་མེད་གདམས་ངག་བྱིན།།ང་དང་གདམས་ངག་ཁྱོད་དང་གསུམ།།མ་རུལ་མ་སད་མ་སྐམས་པར།།བུ་ཡི་ལག་ཏུ་བཞག་པ་འདིས།།འབྲས་བུ་ལོ་འདབ་རྒྱས་པར་ཤོག།ཞེས་གསུང་ཞིང༌།བཀོད་པ་ལུས་ཀྱི་རྫུ་འཕྲུལ་མང་པོ་བསྟན། ཡུམ་གྱིས་ཀྱང་སྐྱོ་བ་ལྟར་མཛད་ཅིང༌། ཀ་པཱ་ལ་མཚན་ལྡན་གསེར་མདོག་བཅུད་ཀྱིས་བཀང་སྟེ་གནང་ནས་གསུངས་པ། ཁྱོད་སྙིང་རུས་ཅན་གྱི་སྡུག་སྲན་ཅན།།ཕྱི་ཐག་རིང་ཞིང་ངང་རིང་པོ།།སྐལ་བ་ཅན་གྱི་བུ་ཁྱོད་ཀྱིས།།བླ་མའི་བདུད་རྩི་ཡེ་ཤེས་ཆང༌།།ངོམས་པར་འཐུང་ལ་བཞུད་པར་ཞུ།།ཕ་དང་མ་གཉིས་མ་བརྗེད་པར།།གསོལ་བ་ཡང་ཡང་འོ་དོད་བོས།།སྙིང་ལ་ཕན་པའི་གདམས་ངག་ལ།།འགྲངས་པར་ཟ་ཡིན་བཞུད་པར་ཞུ།།དྲིན་དང་ཕན་པ་མ་བརྗེད་པར།།བཀའ་དྲིན་བསམ་གྱིན་སྙིང་རུས་མཛོད།།མཁའ་འགྲོའི་ཁ་རླངས་ཟབ་མོའི་གོས།།དྲོ་བར་གོན་གྱིན་བཞུད་པར་ཞུ།།མ་ནུས་སེམས་ཅན་མ་བརྗེད་པར།།རང་སེམས་བྱང་ཆུབ་ལམ་ལ་ཆུག།སྐལ་བ་བཟང་མོའི་བདག་མེད་མས།།བུ་ལ་སྙིང་གཏམ་བསྐུལ་བསྐུལ་བ།།བུས་ཀྱང་མ་བརྗེད་སྙིང་ལ་ཆོངས།།མས་ཀྱང་ཡི་དམ་མགོན་དུ་བཟུང༌།།སེམས་ཡིད་མཐུན་པའི་མ་བུ་གཉིས།།ཨཽ་ཌྱན་ཡུལ་དུ་མཇལ་བར་ཤོག།དྲིན་ལན་ཆོས་ཀྱིས་ཁོར་བར་ཤོག།ཞེས་གསུངས།

ཆོས་ལའི་བར་དུ་སྐྱེལ་ཐུང་མཛད་སྟེ་དེར་ཚོགས་འཁོར་མཛད་ནས། མཐུ་ཆེན་ཐེ་ཚོམ་དང་སོམ་ཉི་མི་དགོས། འོ་སྐོལ་ཕ་བུ་གཉིས་འབྲལ་བ་མེད། ཁྱོད་ཀྱིས་ཀྱང་སྒྲུབ་པ་ལ་རེམ་ཞིག་རེམ་ཞིག་ཞེས་གསུངས་པ། རྗེ་བླ་མ་རྣམས་ལ་གསོལ་བ་འདེབས།།ལས་ཅན་ཆོས་དང་མཐུན་པའི་བུ།།ཆོས་སྐུ་སངས་རྒྱས་འགྲུབ་པར་ཤོག།ངག་རྡོ་རྗེའི་བཟླས་པ་བདུད་རྩིའི་རོས།།རྟེན་འབྲེལ་ལོངས་སྐུ་འགྲུབ་པར་ཤོག།སེམས་རྩ་བ་བྱང་ཆུབ་སྡོང་པོ་ལ།།སྤྲུལ་སྐུའི་ལོ་འདབ་རྒྱས་པར་ཤོག།བླ་མའི་བཀའ་ཚིག་རྡོ་རྗེའི་གསུང༌།།སྙིང་ལ་རྗེད་མེད་གནས་པར་ཤོག།ཡི་དམ་མཁའ་འགྲོའི་བྱིན་རླབས་དེ།།སྲོག་གི་རྩ་བར་གནས་པར་ཤོག།ཆོས་སྐྱོང་སྲུང་མའི་རྒྱབ་རྟེན་དེས།།འབྲལ་བ་མེད་པར་སྐྱོང་བར་ཤོག།རྟེན་འབྲེལ་ཟབ་མོའི་སྨོན་ལམ་དེ།།མྱུར་བ་ཉིད་དུ་འགྲུབ་པར་ཤོག།ཆོས་མཛད་ཀུན་གྱི་ཐུགས་རྗེ་དེས།།དུས་གསུམ་ཀུན་དུ་འཛིན་པར་ཤོག།གཙང་སིལ་མ་ལ་ཡི་ལ་ཐོག་ཏུ།།བརྟན་མ་བཅུ་གཉིས་ཀྱི་གསུུ་མ་ཡོད།།སང་ཉིན་འགྲོ་བའི་ལམ་བར་ལ།།དཔའ་བོ་མཁའ་འགྲོའི་སྐྱེལ་མ་ཡོད།།ཕ་ཡུལ་ཞེན་པའི་མཁར་ཞིང་ན།།མི་རྟག་སྒྱུ་མའི་སློབ་དཔོན་ཡོད།།ཨ་ནེ་སྲིང་མོའི་ཉེ་འཁོར་ལ།།སྒྱུ་མ་བཤིག་པའི་སློབ་དཔོན་ཡོད།།མི་མེད་ལུང་པའི་བྲག་ཕུག་ན།།འཁོར་འདས་རྗེ་བའི་ཚོང་དུས་ཡོད།།སྙིང་རུས་ལུས་ཀྱི་དགོན་པ་ན།།ལྷ་བདེ་གཤེགས་འདུས་པའི་མཆོད་ཁང་ཡོད།།ནད་མེད་ཟྭ་ཡི་ཚོགས་འཁོར་ལ།།མཁའ་འགྲོ་མཉེས་པའི་བདུད་རྩི་ཡོད།།འཕྲུལ་འཁོར་གནད་ཀྱི་ཁ་སྒྱུར་ལ།།འབྲས་རིན་ཆེན་སྐྱེ་བའི་སོ་ནམ་ཡོད།།ཡུལ་མི་རྩིས་ཆུང་རང་ཡུལ་དེར།།འཕྲལ་གཡེང་བ་མེད་པའི་དགེ་སྦྱོར་ཡོད།།མཚམས་དམ་པོ་མི་མེད་ཁྱི་མེད་ན།།རྟགས་མྱུར་དུ་མཐོང་བའི་སྒྲོན་མེ་ཡོད།།ཟས་དཀོར་ཟས་མེད་པའི་རང་ཟས་ལ།།བདེ་བ་ལྷ་ཡི་ཕམ་ཕབས་ཡོད།།གྲིབ་དངས་པ་ལྷ་ཡི་གཞལ་ཡས་ན།།རང་དོན་ཆེན་འགྲུབ་པའི་ལྟད་མོ་ཡོད།།ངོ་ལྐོག་མེད་པའི་ལྷ་ཆོས་ལ།།དམ་ཚིག་གཙང་མའི་ཕྲིན་ལས་ཡོད།།བཀའ་བཞིན་སྒྲུབ་པའི་སོ་ནམ་ལ།།དངོས་གྲུབ་ཀུན་གྱི་གཏེར་ཁ་ཡོད།།དམ་ཆོས་མཁའ་འགྲོའི་སྲོག་སྙིང་ལ།།འཁོར་འདས་འགྱེས་པའི་སོ་མཚམས་ཡོད།།མར་པ་ལོ་ཙཱའི་བུ་རྒྱུད་ལ།།གཏམ་སྙན་མང་པོའི་ཡོང་སྒོ་ཡོད།།མི་ལ་རས་པའི་སྙིང་རུས་ལ།།སངས་རྒྱས་བསྟན་པའི་སྲོག་ཤིང་ཡོད།།སྲོག་ཤིང་འཛིན་པའི་སྐྱེས་བུ་ལ།།བརྒྱུད་པ་བཟང་པོའི་བཀྲ་ཤིས་ཤོག།བཀའ་རྒྱུད་བླ་མའི་བཀྲ་ཤིས་ཤོག།ཡི་དམ་བཟང་པོའི་བཀྲ་ཤིས་ཤོག།བདེ་དགྱེས་གསང་གསུམ་བཀྲ་ཤིས་ཤོག།དམ་ཆོས་བཟང་པོའི་བཀྲ་ཤིས་ཤོག།མཁའ་འགྲོའི་སྲོག་སྙིང་བཀྲ་ཤིས་ཤོག།མཁའ་འགྲོ་བཟང་པོའི་བཀྲ་ཤིས་ཤོག།གནས་གསུམ་མཁའ་འགྲོའི་བཀྲ་ཤིས་ཤོག།ཆོས་སྐྱོང་བཟང་པོའི་བཀྲ་ཤིས་ཤོག།དུད་སོལ་ལྷ་མོའི་བཀྲ་ཤིས་ཤོག།བུ་སློབ་བཟང་པོའི་བཀྲ་ཤིས་ཤོག།བཀའ་བཞིན་སྒྲུབ་པའི་བཀྲ་ཤིས་ཤོག།རྒྱུད་ནས་རྒྱུད་བཅས་བཀྲ་ཤིས་ཤོག།བཀྲ་ཤིས་མི་འགྱུར་བརྟན་པར་ཤོག།དོན་དེ་དག་མ་རྗེད་ཉམས་སུ་ལོང༌།།ཞེས་གསུངས།

ཞབས་སྤྱི་བོར་བླངས་སྟེ་སྨོན་ལམ་བཏབ་ནས་བྱོན་ནོ།།ཡང་ལོ་ཙཱ་བ་ལ་ཆིངས་ཡོན་ཏན་འབར་གྱིས་རྒྱ་གར་ལ་བྱོན་པས་ལམ་དུ་ཆོམ་རྐུན་གྱིས་གསོད་ཀའི་ཚེ་བུད་མེད་ཤིང་ལོའི་གོས་གྱོན་པ་ཅིག་གིས་སྡིགས་མཛུབ་བཏད་པས་ཇག་པ་རེངས། ད་ཁྱོད་རང་རྒྱ་གར་ལ་མ་འགྲོ་བར་བོད་དུ་ངའི་མིང་པོ་ཌོམྦྷི་ཧེ་རུ་ཀ་མར་པ་ལོ་ཙཱ་བ་བྱ་བར་ཡོད་ཀྱིས་དེར་སོང་ཞེས་ལུང་བསྟན་སྟེ་མཇལ་ནས་སྣོད་ལྡན་གྱི་སློབ་མར་གྱུར་སྐད། ཡང་དགེ་བཤེས་གྲྭ་པ་མངོན་ཤེས་དང་ཕྱག་ལ་མ་དུམ་པས་མགུར་གསུངས་པ། རྗེ་བླ་མ་རྣམས་ལ་ཕྱག་འཚལ་ལོ།།ང་ཐང་ཞིག་དཔལ་མོ་དཔལ་ཐང་ལ།།ཉིན་རྒྱུགས་མཚན་རྒྱུགས་བྱེད་ཙ་ན།།ཁྱོད་དྭགས་པོའི་གླང་བུ་གང་དུ་ཉལ།།ཆུ་ཆེན་གངྒཱ་སིནྡྷུ་ལ།།མཉན་པ་བཛྲ་སིདྷ་ལ།།གྲུ་བཙས་གསེར་དུ་རྫོང་ཙ་ན།།ཁྱོད་དྭགས་པོའི་གླང་བུ་གང་དུ་ཉལ།།གཅན་ཕྲེང་དོག་མོ་རྒལ་ཙ་ན།།ཁྱོད་དྭགས་པོའི་གླང་བུ་གང་དུ་ཉལ།།འཕྲང་བཅས་གསེར་གྱིས་རྫོང་དུས་སུ།།ཁྱོད་དྭགས་པོའི་གླང་བུ་གང་ན་ཉལ།།རྒྱ་གར་ཡུལ་གྱི་མཐིལ་ཤེད་ཏུ།།སྒྲ་བསྒྱུར་ལོ་ཙཱ་སློབ་དུས་ན།།ཁྱོད་དྭགས་པོའི་གླང་བུ་གང་ན་ཉལ།།རྗེ་ན་རོ་མཻ་ཏྲྀ་ལ་སོགས་ལ།།གསེར་གྱི་མཎྜལ་འབུལ་ཙ་ན།།ཁྱོད་དྭགས་པོའི་གླང་བུ་གང་ན་ཉལ།།གནས་པུཥྤ་ཧ་རིའི་དགོན་པ་ན།།གསང་སྔགས་ཀྱི་གདམས་པ་ཞུ་ཙ་ན།།ཁྱོད་དྭགས་པོའི་གླང་བུ་གང་ན་ཉལ།།བི་ཀྲ་མ་ལ་ཤི་ལའི་གཙུག་ལག་ན།།དུས་མཚུངས་པཎ་ཆེན་བཞི་པོ་ལ།།དངུལ་གྱི་མཎྜལ་འབུལ་ཙ་ན།།ཁྱོད་དྭགས་པོའི་གླང་བུ་གང་ན་ཉལ།།རྒྱ་གར་ཤར་ཕྱོགས་པ་རྣམས་ལ།།བསོད་ནམས་ཆེན་པོ་འཕེལ་བའི་ཕྱིར།།མཆོད་སྦྱིན་ཆེན་པོ་བྱེད་ཙ་ན།།ཁྱོད་དྭགས་པོའི་གླང་བུ་གང་ན་ཉལ།།ཞེས་གསུངས་པས་དགེ་བཤེས་གྲ་པ་འགྱོད་པ་སྐྱེས་སྟེ་ཞབས་སྤྱི་བོར་བླངས་གདམས་ངག་དུ་མ་ཞུས་སོ། ། གྲྭ་པ་འདི་འཁྲུངས་ས་དྭགས་པོ། མཚན་དབང་ཕྱུག་འབར་དུ་བྱས་པ་དང༌། འཁྲུངས་ས་གྲ་སྐྱི་རུ་བ།

མཚན་རྒྱལ་བ་ཤེས་རབ་ཏུ་བྱས་པ་གཉིས་སྣང་ཡང་འདི་ལྟར་ན་དྭགས་པོ་ཡིན་པ་དག་པ་འདྲའོ།།དེ་ལྟར་འགྲོ་བའི་དོན་རླབས་པོ་ཆེ་མཛད་ནས་སྐུ་སྒྲེས་སུ་སྣང་བ་ཕྱིན་ཆོས་འཁོར་ཆེན་པོ་ལ་སོགས་པར་སྤྱན་དྲངས་པའི་ཚེའང་གཞུང་གི་ཆིངས་དང་ཉམས་ལེན་དུ་འདི་ལྟར་དགོས་པ་ཡིན་གནད་དུ་དྲིལ་ནས་གསུང་བ་མ་གཏོགས་རྒྱུད་དང༌། གཞུང་ཚན་ཅན་མི་གསུང༌། གྲོང་པ་དང་ཕ་དཔུན་གོ་འདྲིས་ཁྱེར་བ་ཚོའི་སར་ཡུག་རེ་བྱོན་ནས། བུ་ཚོ་ལུས་དྲང་པོར་སྲོང་ལ། དར་ཅིག་སེམས་ལྷོད་སྟེ་ཞོག་ཞིག་ཨང་གསུང༌། སྔར་གསེར་བྲེས་བཅལ་ཕུལ་ནའང་ཆོས་ལ་ཕངས་པ་བྱེད་གསུང་ནས་གནང་དཀའ་བ་ལ་ཕྱིས་མི་སུ་གཟིགས་ཚད་དང༌། ཆུ་ལ་རྒལ་འགྲོ་བ་གཟིགས་ཀྱང༌། ཚུར་ཤོག་ཁོ་བོས་གདམས་པ་སྦྱིན།།མི་ཚེ་སྟོང་ཟད་བྱེད་པ་འཕངས།།གདམས་ངག་ཁ་རོག་སྡོད་པ་འཕངས།།བྱང་ཆུབ་མཆོག་ཏུ་སེམས་སྐྱེད་དང༌།།ན་རོ་ཆེན་པོའི་གདམས་པ་སྦྱིན།།གསུང་ཞིང་དུས་འདི་ཙ་ན་སེམས་ལ་འདི་འདྲ་བའི་འཆར་སྒོ་འོང༌། དེའི་ཚེ་རིག་པ་འདིར་གཏོད། ལུས་གནད་འདི་ལྟར་སྒྱུར་དང༌། བོགས་འདི་ལྟར་འོང་ཞེས་ཉམས་ལེན་གྱི་གནད་ཁོ་ན་གསུང༌། སྒང་མཐོ་ས་ནས་བྱ་ར་མཛད། ལུག་གུ་རེའུ་སོགས་སེམས་ཅན་གྱི་རོ་གཟིགས་སོ་ཅོག་ལ་གྲོང་འཇུག་མཛད། སླར་བཞེངས་ནས་རོ་དེ་སྣུམ་ཞུལ་ལེ་བ་རེར་སོང་བ་དང༌། སྤྱན་ཅེར་རེ་གཟིགས་སྟེ། རང་རང་ལས་ཀྱིས་ཉེན་པ་ཡི།།ཉམ་ཐག་སེམས་ཅན་མཐོང་ཙམ་ན།།གྲོང་འཇུག་ཡལ་བར་འཇོག་དུ་འཕངས།།ཀུན་ཡང་སྲོག་ལ་གཅེས་འཛིན་ན།།མཁས་པ་ང་ཡི་གན་དུ་ཤོག།གསུང་ཞིང་ཤི་བའི་རོ་ཁོ་ན་བྱ་ར་མཛད་སྐད་སྟེ་རྣལ་འབྱོར་པས་གྲོང་འཇུག་བྱས་ན་ལུས་རྟེན་སྔ་མའི་སེམས་དེ་གནས་སྤར་འགྲོ་བ་ཡིན་པས་དེ་ལ་དགོངས་པའོ། །དུད་འགྲོ་འཆི་ཀའི་རྩར་བྱོན་ནས་འཕོ་བ་དང་ཆོས་གསུངས་སྟེ། ཁྱོད་ནི་ཐོས་པས་ཤིན་ཏུ་འཚེངས་ཁྱབ་ལ་སོགས་པ་གསུངས། མཚན་མོའང་སྐུ་ལ་འོད་དཀར་སྒོར་རེ་བྱས་ནས་གླུ་གར་དང༌། ཕྱག་རྒྱ་དང༌།

རྣམ་འགྱུར་མཐོང་ཐོས་མེད་པ་ཤ་སྟག་མཛད། ལྟ་བ་རྒྱ་མཚོའི་གླུ་དང༌། སྤྱོད་པ་རྒྱ་མཚོའི་གླུ་ལ་སོགས་པ་རྡོ་རྗེའི་ཚིག་འབའ་ཞིག་གསུང༌། སྐབས་སྐབས་སུ། མཁས་པ་ཆེན་པོ་ན་རོ་པ།།འཇིག་རྟེན་རྨི་ལམ་སྒྱུ་མ་ཡིན།།དུས་ལ་བབ་ན་འབྱོན་པར་སྤྲོ།།བདེ་བའི་ལམ་ཆེན་ཤིང་རྟའི་སྲོལ།།མ་འོངས་བུ་རྣམས་དང་ཕྱིར་འདོང༌། །ཞེས་གསུང་ངོ༌།།དགེ་བཤེས་གྲ་པ་དང་མཇལ་བ་མན་ཚལ་པས་བསྒྲིགས་པའི་རྣམ་ཐར་ནས་བྱུང་ངོ༌། །དེ་ལྟ་བུའི་བླ་མ་ཆེན་པོ་དེས་གདན་བཞིའི་བཤད་རྒྱུད་ཆེན་མོ། །འདུས་པ་གཉིས་མེད་རྣམ་རྒྱལ་གྱི་རྒྱུད་ཆེན། གདན་བཞིའི་སྒྲུབ་ཐབས། གུར་དུད་སོལ་གྱི་སྐོར་སོགས་ལ་འགྱུར་མཛད། སྤྱིར་སྔོན་མ་རྣམས་ཀྱིས་ཧེ་བཛྲ་ཀྱེ་རྡོ་རྗེར་བསྒྱུར་བ་ལ། རྗེ་འདིས་དགྱེས་པའི་རྡོ་རྗེར་བསྒྱུར་བ་སོགས་འགྱུར་ཤིན་དུ་བཟང་པོ་ཡོད་ཀྱང་རང་སྐབས་སུ་དེར་འཆད་པ་ཙམ་མ་གཏོགས། འགྱུར་བཅོས་ལ་བསྙད་ནས་ལོ་ཙཱ་བ་གཞན་གྱི་མིང་ཕྱིས་ནས་རང་གི་མིང་འགྱུར་བྱང་དུ་འཇུག་པ་མི་མཛད་པས། ཕརྒྱུད་མ་རྒྱུད་ཀྱི་རྒྱུད་ཀུན་འབྲོག་འགོས་ཀྱི་འགྱུར་སོགས་འགྱུར་བྱང་སྔ་མ་ཁོ་ན་མཛད། བརྟག་གཉིས་ཀྱི་བརྟག་པ་དང་པོའི་ལེའུ་དྲུག་པ་ཡན་གྱི་འགྲེལ་པ་བཀའ་ཡང་དག་པའི་ཚད་མ། འབུམ་ཆུང་ཉི་མ། གུར་གྱི་སྲོག་ཤིང༌། རྒྱུད་ཀྱི་ཤོག་དྲིལ་བཞི་ལ་འགྲེལ་པ། ཤོག་དྲིལ་བཅོ་ལྔ༌། སྲས་ཀྱི་དོན་དུ་ཆོས་དྲུག་བདུད་རྩིའི་ཆུ་རྒྱུན། ཨེ་ཝཾ་གི་མན་ངག་སོགས་ཆོས་ཆུང་མང་པོ་མཛད། སྤྱིར་རྒྱུད་གསུང་བ་ན་དབང་པོ་རབ་ལ་མཚན་བསྟན་པ། འབྲིང་ལ་གླེང་གཞི་ཕུན་ཚོགས་བསྟན་པ། ཐ་མ་ལ་ཚིག་དོན་ཐར་ཆགས་སུ་འབྲུ་གཉེར་བ་ཞེས་འཆད་ཅིང༌། རྒྱུད་ཉིད་འཁྲུགས་སྡེབས་སྟེ་མངོན་རྟོགས། དབང་ཆོག །རབ་གནས། སྦྱིན་སྲེག་རྣམས་སུ་རེ་རེ་ཞིང་སློང་བ་ལ་རྒྱུད་ཀྱི་ཕུར་པ་འདོན་པ་ཅེས་འཆད་ཅིང༌། འདི་ལྟར་སློང་ནུས་པ་ན་རྒྱུད་དེ་ཤེས་པར་འཇོག་པ་ཡིན་ནོ།།(ལྔ་པ་བསྟན་པ་དང་སེམས་ཅན་གྱི་དོན་མཛད་ནས་ གཟུགས་སྐུ་ཆོས་དབྱིངས་སུ་ཐིམ་ཚུལ་ནི།)སྤྲུལ་པའི་སྐུ་ཐམས་ཅད་ནི་གདུལ་བྱ་ཐ་མའི་རྟག་འཛིན་ལྡོག་པ་དང༌།

འབྲིང་ལ་སྐྱེད་རིམ་རྫོགས་རིམ་དུ་བསྡུ་བ་དང༌། རབ་ལ་ཆོས་ཐམས་ཅད་སྣང་མཆེད་ཐོབ་གསུམ་ལས་འོད་གསལ་དུ་དག་པ་སྟོན་པའི་ཕྱིར། སྐུ་ཚེ་རིང་ཐུང་གང་ཡིན་ཡང་སྐུ་དེས་འདུལ་བའི་བྱ་བ་ཟིན་པ་ན་འཆི་བདག་གི་བདུད་བཅོམ་ཟིན་ཡང་མྱ་ངན་ལས་འདའ་བར་སྟོན་པ་ནི་ཆོས་ཉིད་ཡིན་པས་མཐར་གཟུགས་སྐུ་སྡུ་བ་ཡང་བསྟན་སྟེ། ངའི་དྲོ་བོ་ལུང་འདི་ལ་དར་གུད་ཤིན་དུ་ཆེ་བ་སྣ་ཚོགས་ཅིག་ཡོང་བར་འདུག །ཚེ་ལོ་བཅུ་པ་མགོ་འབུར་བྱུང་ཚེ་ངའི་སྤྲུལ་པ་རྣལ་འབྱོར་བ་ཅིག་གིས་ཟངས་ཕུག་གི་གནས་འདིར་མཁའ་འགྲོ་དབང་དུ་བསྡུས་སྟེ་སྐལ་ལྡན་གྱི་དོན་བྱེད་པ་ཅུང་ཞིག་འབྱུང༌། སྤྱིར་བསྐལ་ཆུང་བདུན་ཕྲག་རེའི་འཕོ་མཚམས་ལ་ངའི་སྤྲུལ་པ་རེ་སུས་ཀྱང་ངོ་མི་ཤེས་པར་འབྱུང༌། སྲས་མཁར་འདི་མི་ནག་པས་བཟུང་ནས་དཀོར་ལ་འབག་པའང་འབྱུང་ཞིང༌། མཐར་མཆོད་རྟེན་དུ་གྱུར་ནས་ཐམས་ཅད་ཀྱིས་བསྐོར་བ་ཞིག་འོང༌། ངའི་བཀའ་རྒྱུད་ཀྱིས་ཛམ་གླིང་ཐམས་ཅད་ཁྱབ་པར་འགྱུར་གསུང༌། དེ་ནས་གྲ་སློབ་རྣམས་བསྡུས་སྟེ། ཁྱེད་རྣམས་ལེ་ལོ་མི་ཁོམ་པར་གདའ། ཁོ་བོ་ལ་ཌཱའ་ཀིའི་གསུ་བ་བྱུང་བས་འགྲོ་དགོས་པར་འདུག །དཔལ་ན་རོ་པ་གནས་གསུམ་མཁའ་འགྲོའི་ཚོགས་དང་བཅས་པ་ཁོ་བོ་གསུ་བ་ལ་ཕེབས་བྱུང༌། ཁྱེད་རྣམས་མཎྜལ་དང་མཆོད་པ་ཤོམས་ལ་གསོལ་བ་ཐོབ། ལར་གྲོང་འཇུག་གཅིག་ནས་གཅིག་དུ་རྒྱུད་ན་འཆི་བའི་མིང་ཡོད་ལ་མེད་ཅིག་ཡོང་བར་འདུག་སྟེ། བླ་མའི་བཀའས་མཁའ་སྤྱོད་འགྲོ་དོན་ཆེ་བས་ཤོག་གསུང་བ་ལྟར་འགྲོ། བླ་མ་ཡི་དམ་ཐམས་ཅད་ཀྱང་ཁོ་བོ་དང་དབྱེར་མེད་དུ་འདུག །ལར་ཏེ་ལོ་ན་རོ་བྱ་བ་ཡང་ཁོ་བོ་རང་ཡིན་གོའམ་གསུང་ནས་ཏིང་ངེ་འཛིན་ལ་བཞུགས་པའི་མོད་ལ། བདག་མེད་མ་རྡོ་རྗེ་ལུས་ཀྱི་འདུ་བྱེད་སྡུས་གསུང་ནས་འོད་དཀར་པོ་ཅིག་ཡུམ་ལ་ཐིམ་པའི་མོད་ལ་ཡུམ་འོད་དཀར་པོ་ཅིག་དུ་གྱུར་སྟེ་བླ་མའི་ཐུགས་ཀར་ཐིམ། དེང་སང་ཡུམ་བདག་མེད་མའི་དབུ་ཐོད་ཡིན་ཟེར་བ་དུ་མ་ཡོད་པ་རྣམས་ཡུམ་གཞན་གྱི་དབུ་ཐོད་ཡིན་སྲིད་ལ།

ཡུམ་བདག་མེད་མ་དངོས་ནི་སྐུ་ལུས་མ་བཞག་པ་ཡིན་ནོ། །དེའི་མོད་ལ་སྐུ་སྲང་མཉམ་བཞག་མ་མཛད་ནས་བུ་ཀུན་འཕོ་བ་སྒོམ་ན་འདི་ལྟར་སྒོམ་པ་ཡིན་གསུང་ནས། དབུའི་ཚངས་བུག་གི་དབུ་ཐོད་ཟུར་གསུམ་པ་དབུ་སྐྲ་དང་བཅས་པ་ཚེག་སྒྲ་དང་བཅས་ནས། ན་མཁའ་ལ་འདོམ་གང་ཙམ་འཕར། ས་ལ་བབས་བྱུང་བ་ལ། ནང་ལ་དགྱེས་རྡོར་རིགས་ལྔ་རིང་སྲེལ་ལས་གྲུབ་པ་འདུག །དེའི་མོད་ལ་དབུ་གཙུག་ནས་འོད་ཀྱི་གོང་བུ་ཟླ་བ་ཙམ་ཞིག་ན་མཁའ་ལ་སོང་སྟེ། ལྷོ་བྲག་གི་ལུང་པ་ཐམས་ཅད་ཁྱབ་པའི་འཇའ་འོད་དང༌། མེ་ཏོག་གི་ཆར་དང༌། ཌ་མ་རུ་དང༌། རོལ་མོའི་སྒྲ་ཞག་སོ་བདུན་དུ་རྒྱུན་མ་ཆད་ཏོ།།དྲོ་བོ་ལུང་གི་ས་ལ་སྤུར་སྦྱང་དུ་མ་སྟུབ་པར་ཀྱི་སྲུབས་སུ་སྤྱན་དྲངས་སྟེ། ཐུགས་ཀྱི་སྲས་མཚུར་སྟོན་དབང་ངེས་སྦྱངས་པས་ཡི་གེ་ཨ་ཡིག་དང་གདུང་རིང་སྲེལ་ཚན་ཅན་བྱོན་སྟེ། གདུང་ཕལ་ཆེར་ཕྱིས་རྔོག་དུ་སྤྱན་དྲངས་སྟེ་དངུལ་གྱི་གདུང་ཁང་དུ་བཞུགས་པ་ཕྱིས་གདུང་ཁང་ཆེན་མོར་བཞུགས་ལ། གདུང་ཐལ་དང་སོ་ཕག་ན་ཟ་བཞུགས་སྟན་སོགས་བཞུགས་པའི་སྐུ་འབུམ་ཐུགས་ཀྱི་སྲས་མགོ་ལེགས་སོགས་ཀྱིས་སྔོན་གྱི་མཆོད་ཁང་སྤེའུ་དམར་པོ་དང་སྦྲེལ་ནས་བཞེངས་སྟེ། སྤེའུ་དམར་པོ་སྒོ་ནུབ་ལ་ལྟ་བ་བསྒྱུར་སྟེ་སྐུ་འབུལ་ལྟ་བར་མཛད་ཏོ།།

སྐུ་ཐིམ་ས་རྣམ་ཐར་རྣམས་ན་མི་སྣང་ཡང་དྲོ་བོ་ལུང་ཟངས་ཕུག་ཡིན་པ་སྙམ་ལ། རྔོག་པ་སོགས་དགུང་ལོ་གྱ་དྲུག་ཤིང་མོ་གླང་ལོ་ལ་ཐིམ་པར་འཆད་ཅིང༌། ཡིག་ཆ་རྙིང་མ་ཀུན་ན་དགུང་ལོ་བརྒྱད་བཅུ་པ་བྱ་ལོ་ཆོ་འཕྲུལ་གྱི་ཟླ་བ་ཟེར་བ་མང་བར་སྣང་བས། དེ་ལྟ་ན་ལོ་བཞིས་སྔ་བའི་ལྕགས་མོ་བྱ་ལོ་དང་དགུང་ལོ་གྱ་གཉིས་པར་སྣང༌། ཚེས་ཀྱང་ཚེས་གསུམ་དང་བཅུ་བཞི་བཅོ་ལྔ་སོགས་མང་དུ་སྣང་ཡང༌། ཟླ་བ་བཅུ་གཉིས་པ་ཆོ་འཕྲུལ་གྱི་ཟླ་བར་བྱེད་པ་སྔོན་གྱི་ལུགས་བྱས་པའི་ཚེས་བཅོ་ལྔ་ཡིན་ངེས་པར་སྣང་སྟེ། སྔོན་སྐྱེས་མཆོག་མཆོད་པ་ཡུལ་མིས་བྱེད་པ་ཅིག་འཕྱི་མོ་ཚུན་ཡོད་པར་སྣང་བའང་ཧོར་ཟླ་བཅུ་གཉིས་པའི་བཅོ་ལྔ་ལ་བྱེད་པར་སྣང་བས། དེ་གསོ་བའི་ཕྱིར་བདག་གིས་དྲོ་བོ་ལུང་དུ་ཚུལ་བཙུགས་པའང་དེ་དང་དུས་བསྒྲིགས་པ་ཡིན་ནོ།།རྗེ་དེའི་རིགས་དང་ཆོས་ཀྱི་སྲས་གཉིས་ལས། ཇོ་མོ་བདག་མེད་མ་ལ་འཁྲུངས་པ་དར་མ་མདོ་སྡེ་དང༌། དར་མ་དཔལ། ཕྱག་ཐུང་མ་ལ་དར་མ་བསམ་གཏན། འདི་ལ་སྲས་དར་མ་གྲགས་བྱ་བ་སྣང་ཡང་གདུང་མ་ཟིན། གཞན་བཟང་ངེ༌། ངན་ནེ། དགེ་འདུན། བྱ་རིང་འཁོར་ལོ་སྟེ་ལྔ་བྱོན་ཡང་གདུང་རྒྱུད་མ་བྱུང༌། རྔོག་མདོ་སྡེ་རྗེ་མར་པའི་སྲས་སུ་ནན་གྱིས་སྒྲུབ་པ་དེ་འདྲ་སྣང་ཡང༌། དེ་ལྟ་ན་རྗེ་མར་པ་ལ་རིགས་རྒྱུད་མི་འབྱུང་བར་ལུང་བསྟན་པ་དང༌། རྗེ་མར་པས། ནགས་ཐང་ཤིང་རྒྱུད་ཏུ་འབྲེལ་པ་དེ། །བུ་ཚ་བོས་རྒྱུད་པ་འཛིན་པ་ཡིན། །ཞེས་རྔོག་ལ་གདུང་རྒྱུད་འབྱུང་བར་ལུང་བསྟན་པ་གཉི་ག་བརྫུན་པར་སྐུར་བ་བཏབ་པར་འགྱུར་རོ།།ཆོས་ཀྱི་སྲས་བུ་ཆེན་བྱོན་ཚུལ་ནི། སྤྱིར་བསམ་གྱིས་མི་ཁྱབ་ཀྱང་ཡོངས་སུ་གྲགས་པ་རྔོག་སྟོན་ཆེན་པོ་ཤེས་རབ་ཀྱིས་མཉེས་པའི་སྲས། མཚུར་སྟོན་སྐུ་དགྲ་བཏུལ་བས་མཉེས་པའི་སྲས། མེ་སྟོན་ཞབས་ཏོག་གིས་མཉེས་བའི་སྲས། མི་ལ་དད་གུས་ཀྱིས་མཉེས་པའི་སྲས་སྟེ་མཉེས་པའི་བུ་བཞི། ཡང་སྨྱལ་པ་ཤུད་སྒོམ་ལྦ་བ་རྟོགས་པས་མཉེས་པའི་སྲས་སྣོན་ཞིང༌།

མི་ལ་ཐོད་རྒལ་གྱི་སྲས་གཅིག་དུའང་བྱེད། སྲས་མདོ་སྡེ་ལ་གྲོང་འཇུག་གི་བཀའ་བབས། དོལ་བ་གག་སྟོན་ལ་སྒྱུ་ལུས་ཀྱི་བཀའ་བབས། གྲའི་མི་ཆུང་ལ་འཕོ་བའི་བཀའ་བབས། ཆུ་གོང་དཔལ་ལེ་ལ་རིམ་ལྔའི་བཀའ་བབས། དགེ་བཤེས་ཁེར་གད་བ་ལ་གཞུང་བཤད་ཀྱི་བཀའ་བབས་པ་སྟེ་བཀའ་བབས་ཀྱི་བུ་ལྔ། གཞུང་གི་མེས་ཚོན་ཆུང་ལ་གཏུམ་མོའི་བཀའ་བབས་ཀྱང་ཟེར། དགེ་བཤེས་ཁེར་གད་པ་འདི་ཁེར་གད་ལོ་ཙཱ་བ་འཁོར་ལོ་གྲགས་ཡིན་པར་བྱེད་སྣང་ཡང༌། དེ་ཨ་བྷྱའི་སློབ་མ་ཡིན་པས་རྗེ་མར་པ་མཇལ་ཙམ་ལས་མེད་པ་འདྲ་ཞིང་ཁོང་གི་ཁུ་བོ་ལྟ་བུ་ཞིག་ཡིན་པར་སྣང་ངོ༌། །ཀློག་སྐྱ་ལོ་ཙཱ་བ་འབྱུང་གནས་རྒྱལ་མཚན། ཙམ་ལུང་གི་མར་པ་མགོ་ལེགས། ལ་ཡག་གི་བ་རང་ལྦ་བ་ཅན། འཕན་ཡུལ་གྱི་ཉ་མ་དཔལ་མོ་སྟེ་མོས་གུས་ཅན་བཞི། ཡང་ཀློག་སྐྱ་བ་རང་གི་ཁར་ཞང་རྒྱང་མཁར་བ་དང༌། རྟ་ཤུལ་བ་ཤུད་གོང་དཔལ་ལེ་སྣོན་པའང་ལུགས་གཅིག་གོ།གཞན་ཡང་ལྷ་རྗེ་སེ་རིང༌། འཕྲང་གི་རྒྱ་སྟོན་ཞིག་པོ། མར་པ་བྱ་ཟེ། མྱང་སྒོམ་སྲང་ལྟག་པ། གཙང་པ་དང་ཡོས། ར་སངས་སྒོམ་པ། ལྟོ་སྨད་པ་དམ་པ་ལྷ་རས། ཡར་ལུངས་པ་པུག་རྨེ་བརྩེགས། རྒྱ་འཆིང་རུ་བ་ཏིང་འཛིན་བཟང་པོ་ལ་སོགས་པ་དཔག་ཏུ་མེད་ལ། ཆིབས་ཁ་བ་ལྷོ་བ་རྟ་སྒོམ་ནི། སྔ་ཕྱི་གཉིས་ལས། སྔ་མ་དེས་ཆིབས་པ་འཇོག་པའི་ནེ་སིང་ཁོང་རང་གི་གཟིམས་མལ་ནས་མཐོང་བ་མཛད་སྟེ་བསྒོམས་པས་གྲུབ་པ་བརྙེས། ལུས་འདིས་མཁའ་སྤྱོད་གྲུབ། དབུ་རྩེ་དམར་པོའི་ནང་ན་སྐུ་འདྲ་དང་དབུ་ཞྭ་ཡོད། ཆིབས་པའི་རྟེའུ་སྐྱེས་སར་ཆུ་མིག་ཡང་བྱུང༌། ཆིབས་པ་དེའི་ཞབས་རྗེས་ཀྱང་དབུ་རྩེ་དམར་པོའི་སྐོར་ལམ་ན་ཡོད། ཕྱི་མ་དེས་སྐུ་ཚེའི་སྨད་ཀྱི་ཆིབས་ཁབ་མཛད་དེ་ཕྱིས་འགྲོ་དོན་ཡང་ཆེ་བར་བྱུང་ངོ༌།།དེ་ལས་རྔོག་སྟོན་ཆེན་པོ་ནི་སྐུ་ལུས་འདིས་མཁའ་སྤྱོད་གྲུབ། རྔོག་མདོ་སྡེའི་སྲས་གཙང་དུ་འཁྲུངས་པ་ཇོ་སྲས་ཚུལ་ཁྲིམས་ཤེས་རབ་ནས་བཟུང་སྟེ་གཙང་ཚ་རྒྱུད་ཅེས་རྔོག་ཚུར་གོང་མ་སྤྲེ་ཞིང་བཟུང་སྟེ་བསྟན་པའི་སྲོག་རྩ་བཟུང་ཞིང༌།

རི་བོར་འཁྲུངས་པ་ཇོ་སྲས་ཐོགས་མེད་གྲགས་པ་ནས་རྒྱལ་ཆེ་རྒྱུད་ཅེས་རྔོག་ཚང་འོག་མར་གདུང་རྒྱུད་འཕེལ། འདི་དག་ལས་བཤད་རྒྱུད་ཀྱི་བསྟན་པ་ཉི་མ་ཤར་བ་ལྟ་བུ་བྱུང་ངོ༌།།མཚུར་སྟོན་དབང་གི་རྡོ་རྗེ་ནས་གསང་བ་འདུས་པའི་བསྟན་པ་ཀུན་མཁྱེན་བུ་སྟོན་ནས་བཟུང་ཤར་ཙོང་ཁ་པ་ཆེན་པོ་དང༌། བོ་དོང་ཕྱོགས་ལས་རྣམ་རྒྱལ་ལ་སོགས་པའི་མཁས་པ་དཔག་མེད་བྱུང་ཞིང་ཤིན་དུ་དར་རོ། །མེ་སྟོན་ཚོན་པོ་ནས་བརྒྱུད་པ་མང་པོའི་བར་གྲུབ་ཐོབ་ཟར་མ་ཆད་ཅིང༌། མ་ཧཱ་མཱ་ཡ་འཛིན་ནོ་ཅོག་འདིའི་སློབ་རྒྱུན་ཡིན་ནོ།།གཞན་སློབ་མ་རྣམས་ཀྱང་སོ་སོར་ཕྲིན་ལས་ཆེ་བར་བྱུང་ལ། རྗེ་མི་ལ་ལ་རས་ཆུང་པ་དང༌། ཞི་བ་འོད་དང༌། ངམ་རྫོང་པ་སོགས་སྙན་རྒྱུད་འཛིན་པའི་བུ་ཆེན་དུ་མའི་ཆོས་རྒྱུད་ད་ལྟ་ཡོད་པ་དང༌། ཁྱད་པར་ཟླ་འོད་གཞོན་ནུར་གྱུར་པ་ཏིང་ངེ་འཛིན་རྒྱལ་པོ་འཛིན་པའི་ཆེད་ཏུ་བྱོན་པ་རྗེ་སྒམ་པོ་པ་ནས་རྗེ་སྒོམ་ཚུལ་དང༌། ཞང་རིན་པོ་ཆེ་སོགས་ཚལ་པའི་བཀའ་རྒྱུད། རྗེ་དུས་གསུམ་མཁྱེན་པ་ནས་ཀརྨ་བཀའ་རྒྱུད། འབབ་རོམ་པ་ནས་འབབ་རོམ་བཀའ་རྒྱུད། དཔལ་ཕག་མོ་གྲུུ་པ་ནས། འབྲི་ཁུང་པ། སྟག་ལུང་པ། ཁྲོ་ཕུ་བ། སྨར་པ། གཡམ་བཟང་པ། ཤུག་གསེབ་པ་སོགས་དང༌། གྲུབ་ཐོབ་གླིང་ནས་དཔལ་ལྡན་འབྲུག་པའི་བཀའ་རྒྱུད་སོགས་རེ་རེ་འང་ཡན་ལག་མང་པོ་དང་བཅས་པས་རྒྱ་མཚོའི་མཐའི་བར་དུ་ཁྱབ་པར་དར་ཞིང་རྒྱས་སོ།།རྒྱུད་ཀུན་གསུང་བ་རྒྱལ་བ་རྡོ་རྗེ་འཆང་དབང་ཉིད།།རྡོ་རྗེ་སློབ་དཔོན་མཆོག་དངོས་གྲུབ་པའི་སྐུར་བཞེངས་པ།།མངའ་བདག་མར་སྟོན་ཞེས་གྲགས་བདག་མེད་ལྷ་མོར་བཅས།།དཔལ་ལྡན་དགྱེས་པའི་རྡོ་རྗེ་དེ་ལ་བདག་ཕྱག་འཚལ།།འཁོར་ལོའི་འདུ་བས་མཆོད་དགྱིད་ནོངས་ཀུན་འཆགས།།མཛད་ལ་ཡི་རང་ཐེག་མཆོག་གསུང་བར་བསྐུལ།།ནམ་ཡང་མྱ་ངན་མི་འདའ་བཞུགས་སུ་གསོལ།།འགྲོ་ཀུན་ཧེ་རུ་ཀ་དཔལ་ཉིད་འགྲུབ་ཤོག།མགོན་དེའི་དགོངས་པ་མཐའ་དག་རྫོགས་དགྱིད་ཅིང༌།།ཐེག་མཆོག་སྙིང་པོའི་བསྟན་པ་རིན་ཆེན་དངོས།།སྐལ་ལྡན་གདུལ་བྱའི་རྒྱུད་ལ་དཔེལ་མེད་པས།།མི་ནུབ་བསྟན་པ་མཐའ་དབུས་ཀུན་ཁྱབ་ཤོག།བསྟན་པའི་དབེན་དང་མི་མཐུན་ཕྱོགས་མེད་ཅིང༌།།བདུད་ཀྱི་ལས་རྣམས་མཐུ་མེད་རང་སར་ཞི།།འགྲོ་ཀུན་དམ་པའི་ཆོས་ཀྱི་སྣོད་གྱུར་པས།།དགྱེས་མཛད་ཧེ་རུ་ཀ་དཔལ་མྱུར་འགྲུབ་ཤོག།རྗེ་ལོ་ཙཱ་བ་ཆེན་པོའི་རྣམ་པར་ཐར་པ་ངོ་མཚར་གྱི་གླེང་སློང་བ་འདི་ནི།

རྗེ་མར་པ་ཉིད་ལ་གསོལ་བ་བཏབ་ཅིང༌། རྣམ་ཐར་མི་འདྲ་བ་བཅུ་གསུམ་ལས་ལེགས་པར་བཏུས་སྟེ་སྔོན་ནས་འདུན་པ་དང་ལྡན་པ་དུ་མས་བསྐུལ་བ་དང༌། ཁྱད་པར་སྟག་ལུང་ཐང་པ་ཆེན་པོའི་གྭ་ཟིའི་གདུང་ལས་ས་སྐྱོང་བ་ནོར་བུའི་མཚན་ཅན་གྱིས་བསྐུལ་བ་དང༌། བཀའ་རྒྱུད་རིན་པོ་ཆེའི་བསྟན་པའི་སྦྱིན་བདག་སྟོབས་ཀྱིས་ས་སྐྱོང་བ་ཆེན་པོ་སྐུ་རབས་ནས་ས་སྐྱོང་གཡུལ་རྒྱལ་བརྟན་པས་འཕྲལ་དུ་བསྐུལ་བ་ལས། ལོ་ཙཱ་བ་ཆེན་པོ་དེ་ཉིད་ཀྱི་དམ་པའི་ཆོས་འཛིན་པ་དཔལ་གཙུག་ལག་ཕྲེང་བ། མིང་གཞན་མི་ཕམ་ཆོས་ཀྱི་རྒྱལ་པོ་དོན་ཡོངས་སུ་གྲུབ་པས་རང་ལོ་དྲུག་ཅུ་པ་ཆུ་མོ་ཕག་གི་ལོ་ལ། རྗེ་དེ་ཉིད་ཀྱི་གདན་ས་ཆེན་པོ་དཔལ་དྲོ་བོ་ལུང་སྲས་མཁར་སྤྲུལ་པའི་ཕོ་བྲང་ཆེན་པོ་སངས་རྒྱས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་མྱུར་བར་སྦྱར་བ་ལེགས་པར་གྲུབ་བོ། །སྤར་དུ་གྲུབ་ནས་ཀྱང་ལན་དུ་མར་ཞུས་དག་བགྱིས་སོ།། རིག་བྱེད་པ་ནི་བདུད་འདུལ་རྡོ་རྗེ་དང༌། རིག་རྒྱལ། བཀྲས་དགོས། བཀྲས་ལེགས། དགོས་དགོས་དང༌། ཆོས་དབང་རྡོ་རྗེ། རྡོ་རྗེ་བསམ་འགྲུབ་སོགས། མཆེད་པོ་བརྒྱད་ཀྱིས་རྣམ་རྒྱལ་རྩེ་རུ་བསྒྲུབས། དགེ་བས་བླ་མེད་བྱང་ཆུབ་མྱུར་ཐོབ་ཤོག །།མངྒ་ལཾ།། དཔའ་བོ་གཙུག་ལག་ཕྲེང་བའི་རང་རྣམ།༄༅། །རང་གི་རྟོགས་པ་བརྗོད་པ་འཁྲུལ་པའི་བཞིན་རས་འཆར་བའི་མེ་ལོང་ཞེས་བྱ་བ་བཞུགས་སོ།། རིགས་བདག་བཅོམ་ལྡན་འདས་མི་སྐྱོད་ཞབས་ཀྱི་པདྨ་ལ་གུས་པས་རྟག་ཏུ་ཕྱག་འཚལ་ལོ།།བདེན་པའི་སྐུ་གསུང་ཐུགས་གྲུབ་བདེན་པར་གསུང༌། །བདེན་པ་མཐར་ཕྱིན་བདེན་པའི་ལམ་གྱིས་དཀྲི། །བདེན་པའི་མཐར་ཐུག་མི་སྐྱོད་ཞབས་བཏུད་ནས། །རང་གི་ངང་ཚུལ་བདེན་པར་བྲི་བར་བྱ། །ངོ་མཚར་གཏམ་གྱི་འབྱུང་ཁུངས་བདག་མ་ཡིན། །རྫུན་དུ་སྨྲས་ན་རང་གཞན་གཉི་ག་ཉམས། །མངལ་ནས་སྐྱེས་པ་ཙམ་ཞིག་ཀུན་གྱིས་ཤེས། །སྲིད་པ་གྲུབ་ཚུལ་བརྗོད་ན་ཧ་ཅང་མངས། །དེང་སང་གྲུབ་རྟགས་མངོན་སུམ་སྟོན་སྐད་དང༌།

།སྤྲུལ་པར་གྲགས་པས་ས་སྟེང་གང་བའི་དུས། །བདག་ཚུལ་ངན་པ་ཐ་ཤལ་འདི་བརྗོད་ པས། །ཀུན་གྱིས་བརྙས་པའི་གནས་ལས་གཞན་ཅིར་འགྱུར། །འོན་ཡང་རྙེད་བཀུར་གྲགས་པ་རྒྱུན་ཆད་ན། །ཆོས་ཀྱི་གེགས་སོལ་ཐར་འདོད་བསམ་པ་གྲུབ། །རང་རྒྱུད་བྱང་ཆུབ་ལམ་དང་མ་འགལ་ན། །འགྲོ་ཀུན་རྡོག་པས་བདག་ལུས་བརྫིས་ཀྱང་སླ། །ཚེ་འདིའི་ཆེ་ཐབས་ཙམ་ཞིག་ཁོ་ནའི་སླད། །མི་ཆོས་བླ་མའི་རྫུན་ཆེན་སྨྲ་བྱེད་ཅིང༌། །ཡོན་པོའི་བློ་ཅན་མཚམས་ཀུན་ལས་འདས་པ། །དེ་འདྲར་བདག་སོགས་ནམ་ཡང་མ་གྱུར་ཅིག།དེ་ལྟ་མོད་ཀྱི་དེང་སང་ཐུབ་པའི་བསྟན། །སྟོན་ཟླ་ཐ་མའི་མེ་ཏོག་ལྟ་བུར་གྱུར། །ཚིག་གི་བཀླག་ལུང་ཙམ་རེ་མ་གཏོགས་པ། །གསུང་རབ་ཕལ་གྱི་བཤད་རྒྱུན་སྒྲུབ་རྒྱུན་ ཉམས། །རྒྱུད་དབང་གདམས་ངག་ཕལ་གྱི་བྱིན་རླབས་ཡལ། །མན་ངག་ཐམས་ཅད་ཚོང་དུས་འོ་མར་སོང༌། །རང་གཟོའི་ཆོས་ཟབ་སར་བྱུང་གྲངས་མང་ཡང༌། །ཕལ་ཆེར་དམུས་ལོང་མིག་འབྱེད་མཁན་ལྟར་མཐོང༌། །ཐོས་བསམ་སྒོམ་པ་ལྟར་སྣང་བྱེད་རྣམས་ཀྱང༌། །ཕལ་ཆེར་ཚེ་འདིའི་ཟང་ཟིང་སྒྲུབ་ཆེད་འདྲ། །ཟས་གོས་མེད་རྣམས་ཕལ་ཆེར་ཆོས་སྒོར་འཇུག །ཆོས་པ་རྣམས་ནི་སྡེ་དཔོན་འདོད་ནས་གཡེངས། །སྔགས་རྣམས་རྩེད་མོའམ་གྲོང་ཆོག་རྒྱུ་རུ་སོང༌། །ཀློག་པོ་མང་ཞིག་ནེ་ཚོའི་ཚིག་འདྲར་ཟད། །དུས་འདིར་བདག་འདྲ་ངན་པའི་སྤྱོད་ཚུལ་ནི། །བྲི་བས་ཅི་བྱ་བྲིས་ཀྱང་སུ་ལ་ཕན། །ཐམ་ཐོམ་ཀུན་གྱིས་རྣམ་ཐར་བཀའ་འབུམ་བྱེད། །འདི་འདྲ་ཐུབ་བསྟན་ནུབ་འགྱུར་ལྟས་ཀྱང་ཡིན། །དེ་ཕྱིར་བདག་ཉིད་བྲི་བར་མི་མོས་ཀྱང༌། །ནན་གྱིས་སྔ་ཕྱིར་བསྐུལ་པོ་དག་གི་ངོར། །སྐྱོན་སྦས་ཡོན་ཏན་ལྟར་སྣང་གང་རྙེད་འགོད།།འདི་ཡང་ཡོན་ཏན་དཔག་ཡས་ཅིག་ཡོད་ནས། །གསངས་སོ་སྙམ་པ་འགོག་ཕྱིར་ཁོ་ན་ཡིན། །བདག་ཡུལ་དབུ་རུའི་སྙེ་ཐང་ཞེས་བྱ་སྟེ། །རུས་ནི་ཤར་གྱི་སྙགས་ཅེས་བྱ་བ་ཡིན། །རིགས་ནི་རྒྱལ་རིགས་རྒྱལ་སྲིད་ཉམས་གྱུར་ནས། །རྗེའུར་ལྷུང་བ་ཞིག་ཡིན་ཕ་མ་ གཉིས།

།དབུལ་པོ་ཆོས་ལྡན་དད་ཅན་ཞིག་ཡིན་ནོ། །སྔོན་ཚེ་རྣལ་འབྱོར་དབང་ཕྱུག་དམ་པ་ཅིག །མཚན་ནི་ཆོས་དབང་ལྷུན་གྲུབ་ཅེས་བྱ་བ། །མངོན་ཤེས་ཐོབ་ཅིང་བརྟུལ་ཞུགས་གྲུབ་པ་བྱུང༌། །དེ་ལ་གཞན་གྱིས་དཔའ་བོའི་མཚན་དུ་བསྒྲགས། །ཕྱི་ནས་སྤྱན་རས་གཟིགས་དབང་བདུན་པའི་བཀའས། །དཔལ་ལྡན་དྲོ་བོ་ལུང་བྱོན་སེང་ཁྲིར་བཞུགས། །ལོ་འགའ་ཞིག་ན་མྱ་ངན་འདའ་ཉེ་ཚེ། །ཉི་འོག་དབུས་ཀྱི་དབུ་གཡོར་གཉིས་སུ་བྱོན། །རྒྱལ་བ་འཇིག་རྟེན་དབང་པོའི་ཞབས་ཕྱི་ནི། །དབུ་རུའི་བསྣམས་ནས་བཟུང་སྟེ་ཞག་ཟུང་མཛད། །སྙེ་ཐང་མཁར་ནག་ཐད་ཏུ་གདན་ཕེབས་ཚེ། །རྣལ་འབྱོར་དབང་ཕྱུག་རྡོ་རྗེའི་ཉམས་འུར་ སྟེ། །ཡ་ང་ཆེར་བཟུང་མེད་པའི་སྤྱོད་མང་མཛད། །ད་ནི་བདག་རང་ཅི་བདེའི་གནང་བ་སྩོལ། །ཁྱོད་སྤྱན་བདག་ལ་རིང་ཞིག་རྟག་ཏུ་གཟིགས། །བདག་གི་ཚབ་མར་འདི་ཉིད་སྐོས་ཅིག་ཞེས། །ཉིད་སློབ་མཁས་གྲུབ་སངས་བློའི་ཕྱག་ནས་བཟུང༌། །དེ་ལྟར་གསོལ་བཏབ་འདའ་བར་བཞེས་ནས། །རྡོ་རྗེའི་སྤྱོད་འགྲོས་ཤུགས་འབྱུང་འུར་བཞིན་པས། །ཉིད་ཀྱི་གཟིམས་གུར་ནང་བྱོན་ཞག་གསུམ་དུ། །བསྙུན་པའི་ཚུལ་མཛད་ཆུ་ཕག་གྲོ་བཞིན་ཟླའི། །ཚེས་བཞིའི་ཐོ་རེངས་གཟུགས་སྐུའི་གཡོ་བ་བསྡུས། །འཇའ་འོད་མེ་ཏོག་ཆར་སོགས་ཀྱིས་བསྐུལ་སྟེ། །ཡུལ་དེའི་མི་རྣམས་བསྐོར་མཆོད་བྱ་ཕྱིར་འདུས། །ཚེས་བརྒྱད་ཉིན་གུང་དུས་ལ་བབ་པའི་ཚེ། །བདག་གི་མ་ཡིས་ཚོགས་འཁོར་ཁྱེར་ནས་ནི། །ངུ་ཞིང་གདུང་ཞལ་མཇལ་བར་གསོལ་བཏབ་ནས། །ཡོལ་བའི་བར་ནས་སྤྱི་བོས་གཏུགས་པའི་མོད། །ཐུགས་དམ་འཕོས་པའི་རྣམ་པ་གསལ་བྱུང་བས། །འདི་ལས་སྐུ་སྐྱེ་འབྱུང་ཞེས་ཁ་ཚོན་བཅད། །གྲིབ་ཟས་སོགས་ལ་འཛེམས་ཅེས་ངག་ཡང་བསྒོས། །གཅིག་ནས་གཅིག་བརྒྱུད་མང་གིས་གླེང་བར་གྱུར།།དེ་ནས་ཟླ་དགུ་ངོ་བཅུ་འདས་པ་ཡི། །ཤིང་ཕོ་བྱི་བ་དཔྱིད་ཐ་ས་གའི་ཟླ། །ཟླ་བ་སྣར་མ་ལྷན་ཅིག་སྤྱོད་པའི་དུས། །བདག་ནི་བུད་མེད་དེ་ལས་བཙས་གྱུར་པས། །ཀུན་གྱིས་བླ་མ་དེ་ཡི་སྐུ་སྐྱེར་བསྒྲགས།

།ལ་ལས་གྲོང་འཇུག་བྱས་ཅེས་སྒྲོག་པའང་བྱུང༌། །མིག་ནི་མ་ཟུམ་བྱེ་བར་སྐྱེས་ཅེས་གྲག །རིང་པོར་མ་ལོན་ངག་ཡང་བྱེ་གྱུར་སྟེ། །ངག་དུ་སེམས་ཅན་རྣམ་པ་སྣ་ཚོགས་ལ། །བྱིས་པས་འགྲོ་དོན་ནུས་པར་ཤོག་ཞེས་པ། །འདི་ནི་གཏམ་གྱི་ཐོག་མ་ཡིན་ནོ་སྐད། །ཕྱིན་ཆད་ལོ་གྲངས་བཞི་ལྔ་ལོན་གྱི་བར། །ངག་དུ་ཕལ་ཆེར་འདི་ཉིད་ཟེར་བར་གྲགས། །ཅུང་ཟད་ལོན་ནས་གྲ་སློབ་ཆེ་ཕྲན་ཀུན། །ཁ་ཅིག་ལྡོམ་བུ་བསོད་སྙོམས་སྤྱོད་ཚུལ་དང༌། །ཚོང་དང་ཀློག་མཁན་སོགས་སུ་གཟུགས་བསྒྱུར་ནས། །དུ་མས་བརྟགས་ཚེ་ངོས་འཛིན་ལན་མང་བྱས། །ཐེ་ཚོམ་མེད་པའི་ཡིད་ཆེས་སྐྱེས་སོ་སྐད། །དེ་ཚེ་ས་སྐྱོང་དོན་ཡོད་རྡོ་རྗེ་ཡིས། །དཔྱ་ཁྲལ་སྡུད་པའི་བཀྲབས་པ་ཟུང་དག་ལ། །བརྟག་པར་བསྒོས་ནས་དེ་དག་གིས་བོས་སྟེ། །བྲོང་རིག་ཚོང་ཉུལ་དུ་མ་བྱས་པའི་ཚེ། །ཉམ་ང་མེད་ཅིང་སྒམ་པོའི་ལན་བཏབ་ནས། །རངས་པར་བྱས་ཅེས་ཕྱི་དུས་གཞན་ལས་ཐོས། །གོང་དཀར་ཤག་བ་དང་ཨི་ནག་ལྷུན་པོ། །འབྲུག་པའི་བླ་མ་བསམ་གཏན་པ་ཅེས་པས། །བཀྲ་ཤིས་གླིང་ཞེས་བྱ་བར་བོས་པའི་ཚེ། །མ་ཡི་པང་པར་ཁྲོས་པའི་བཞིན་གྱིས་འདུག །དྲོ་ལ་བབ་ནས་སྡེར་གཏན་བྲིམས་པའི་ཚེ། །གོག་པོ་བྱས་ནས་སྡེར་གཏན་ཀུན་བསྡུས་སྟེ། །བརྩེགས་པའི་སྟེང་དུ་སྐྱིལ་ཀྲུང་གིས་འདུག་ནས། །དགའ་ཞིང་འཛུམ་པས་གཟི་ལྡན་ལྟའོ་སྐད།།གཞན་ཡང་བུས་པ་གོག་པོ་དགྱིད་ཙམ་ནས། །སློང་བ་མཐོང་ན་གང་ཟིན་ཡང་ཡང་སྐྱེལ། །དེ་སླད་གཡུལ་ཁར་ཁོང་གིས་མི་འཁྱེར་སྐད། །སྙིང་རྗེ་ཆེ་བས་སྲོག་ཆགས་གནོད་མི་བྱེད། །དཀོན་མཆོག་རྟེན་ལ་གུས་ཅིང་མཆོད་པར་གྲགས། །ཁྱད་པར་སློབ་དཔོན་པདྨ་ལ་གུས་སྟེ། །བུས་པ་དུས་ཆོས་ཐ་སྙད་མི་ཤེས་ཚེའང༌། །ཚེས་བཅུུ་ནམ་ཡིན་སྔ་བར་ལངས་ནས་ཀྱང༌། །དེ་རིང་ཚེས་བཅུ་ཡིན་པས་གཏོར་ཚོགས་གྱིས། །ཅེས་བསྐུལ་རྩེད་མོའི་གཏོར་ཚོགས་རང་ཉིད་ཤོམ། །ཆོ་གའི་རྣམ་འགྱུར་ཚིག་བཅས་བྱེད་ཏོ་སྐད། །དེ་ཕྱིར་ཚེས་བཅུའི་ཚེས་གྲངས་མ་ངེས་པའི།

།ཕྱི་མི་ཀུན་ཡང་བདག་ལ་འདྲི་བར་གྲགས། །དེ་དག་འགའ་ཞིག་ཆོས་ཀྱི་བག་ཆགས་དང༌། །རིགས་ཀྱི་མཚན་མ་ཕྲ་མོ་ཡིན་པར་གོ །དེ་ནས་ས་སྐྱོང་དོན་ཡོད་རྡོ་རྗེ་ཡིས། །བླ་ནས་བདག་ཅག་ ( བདག་དང་བདག་གི་མ་བུར་རྫི་བླ་མ་བསམ་འགྲུབ་དགེ་སློང་གྲུབ་པ་དང་དགེ་སློང་ཆོས་དབྱིངས་པ་སྡེ་རིམ་གྲོ་པ་གཉིས་རྣམས་ཡིན། མཆན། ) དུ་མའི་འཚོ་བ་སྦྱར། །ལོ་ལྔའི་བར་དུ་ཡུལ་དང་ཉེ་བར་འདུག།དེ་ཚེ་ལྷོ་རྒྱུད་ཤར་ཕྱོགས་གནས་ཤེད་ཏུ། །དགེ་བསྙེན་ཚ་ལུང་བྲག་བཙན་ཞེས་བྱ་ བའི། །སྔོན་གྱི་དགོན་གནས་རྙིང་པའི་གཞི་བདག་ཞིག །མི་ལ་བབས་ནས་རྩུབ་འགྱུར་སྣ་ཚོགས་བྱས། །བླ་རྡོལ་ལུང་བསྟན་མང་པོ་བྱས་པའི་ཞར། །སྙེ་ཐང་རྒྱ་མོ་གོང་ཞེས་བྱ་བ་ ན། །ད་ལྟ་རྣལ་འབྱོར་རོལ་པའི་ཡེ་ཤེས་ཡོད། །ཁོ་བོ་ཉི་ཟེར་འདི་ལ་སྤྱན་འདྲེན་འདོད། །ཁྱེད་རྣམས་མྱུར་དུ་སྤྱན་འདྲེན་མི་བྱེད་ན། །ཞིང་ཁམས་ཉེ་བའི་གནས་འདིར་སྤོ་འོ་སྐད། །རྐྱེན་དེས་བསྐུལ་སྟེ་ལྷོ་ཕྱོགས་རིམ་པས་བོས། །ལམ་དུ་ས་སྐྱོང་དོན་ཡོད་རྡོ་རྗེའི་ བཀའས། །བསྐུལ་སྟེ་སྐྱི་སྨད་ལྷུན་པོའི་རྩེ་རུ་ཕྱིན། །མི་དབང་སྐྱེད་ཚལ་འདུག་པའི་མདུན་དུ་ཁྲིད། །རང་འཁོར་རྣམས་ཀྱིས་ཕྱག་ལ་བསྐུལ་བའི་ཚེ། །ཁོ་ནི་ཁྱིམ་པ་ཧོར་འདྲ་ཡིན་པ་སྟེ། །ང་ནི་བཙུན་པའི་བླ་མ་ཡིན་པས་ན། །ཕྱག་མི་བྱེད་ཅེས་ནན་ཏན་སྨྲ་བར་བྱས། །སླར་ཡང་རང་འཁོར་རྣམས་ཀྱིས་ཆེར་བསྡིགས་ནས། །ཕྱག་གི་བརྡ་ཙམ་བྱས་ཚེ་དམ་ཚིག་གི །ཐལ་མོ་སྦྱར་ཚེ་ཐལ་མོའང་འདི་འདྲ་ཞེས། །ཁོང་ཅག་རྒྱལ་བློན་ངོ་མཚར་གད་མོ་བྱེད། །ཁོང་གིས་བདག་མཉམ་བྱིས་པ་འགའ་ཁྲིད་ནས། །འདི་ནི་དཔའ་བོའི་སྐྱེ་བ་ཡིན་ནོ་ཞེས། །བདག་གི་དྲུང་དུ་དཀྲི་བར་བརྩམས་པའི་ཚེ། །དེ་དག་བཀད་སའི་གྲལ་དུ་ཉེ་བ་ན། །དངངས་ཅིང་ངུས་སྟེ་དཀྲི་བར་མ་ནུས་སོ། །དགེ་ཚུལ་གཞོན་ནུ་ཆུང་ངུ་འགའ་བཀྲིས་སྟེ། །འདི་དག་ཁྱོད་ཀྱི་སྔོན་གྱི་སློབ་མ་ཡིན། །ངོས་འཛིན་བྱིན་རླབས་གྱིས་ཅེས་ཟེར་བའི་ཚེ།

།འདི་རྣམས་བདག་གིས་ངོ་མི་ཤེས་ཅེས་སྨྲས། །དེ་སོགས་ཉམས་སད་དུ་མས་ཅོ་དྲིས་ ཀྱང༌། །བདག་གི་སེམས་རྒྱུད་གཡོ་བར་མ་ནུས་པས། །བསྔགས་པ་ཆེར་བརྗོད་ཟང་ཟིང་མང་བྱིན་སྟེ། །ཕྱི་ནས་གདོང་གྲོགས་ཐམས་ཅད་ངེད་དགྱིད་ཅེས། །ལམ་བར་དུ་ཡང་མི་སྣང་བཅས་སྟེ་མངགས།།དེ་ནས་གཡོར་འབྲོས་ལྷོ་ཤར་རྣམས་བརྒྱུད་ནས། །ལྷོ་ཕྱོགས་སྔགས་སྤྱོད་ཞིང་གི་ནུབ་ཀྱི་ཆ། །བཀའ་བརྒྱུད་ཆུ་བོའི་བཀའ་བབས་ཀུན་གྱི་མགོ །དཔལ་ལྡན་དྲོ་བོ་ལུང་གི་གདན་སར་ཕྱིན། །དེ་རྣམས་ཀུན་དུའང་མངོན་ཤེས་ཕྲ་མོ་དང༌། །སྔོན་གྱི་ངོས་འཛིན་དུ་མ་བྱས་སོ་ཞེས། །ཚུར་མཐོང་སྐྱེ་བོ་དུ་མ་མགུ་བར་གྱུར། །མོས་གུས་མཐར་ཕྱིན་ཤཱཀྱ་དྷཱ་ཛ་དང༌། །མཁས་ཅིང་གྲུབ་པ་སངས་རྒྱས་བློ་གྲོས་སྟེ། །གཟུར་གནས་སྐྱེས་བུ་དམ་པ་འདི་གཉིས་ཀྱིས། །བདག་གི་བླ་མའི་སྤྲུལ་པ་ཁྱོད་ཉིད་ཅེས། །ཁྱད་པར་ཆེད་ཏུ་ནན་ཏན་བདག་གིར་མཛད། །ཆོས་དང་ཟང་ཟིང་དུ་མས་ལེགས་བསྐྱངས་པས། །བཀའ་དྲིན་རྨད་ཏུ་བྱུང་བར་ཕྱི་ནས་རིག །ཁྱད་པར་རྗེ་བཙུན་ཤཱཀྱ་དྷཱ་ཛ་ལ། །བདག་གིས་ཞབས་ཏོག་ཅི་ཡང་མ་གྲུབ་ པས། །དེང་སང་སེམས་ལ་ཕྲེང་བར་བདོག་ན་ཡང༌། །ཅི་ནུས་དམ་ཆོས་སྒྲུབ་ལས་ཐབས་མ་བརྙེད། །རྒྱུ་མཚན་དེ་དག་ཙམ་ཞིག་ཁོ་ན་ལས། །བདག་ལ་སྐུ་སྐྱེའི་མིང་དུ་གྲགས་པ་ སྟེ། །སྔོན་གནས་གསལ་བ་ཅི་ཡང་མ་དྲན་ཏོ། །འོན་ཡང་སྔོན་གྱི་གྲྭ་སློབ་ཡོན་བདག་སོགས། །དུ་མ་གསལ་བར་མིང་ནས་བརྗོད་སོགས་དང༌། །ཡོ་བྱད་ལྷག་ཆད་ནོར་འཁྲུལ་སེལ་བ་དང༌། །མགུར་མ་ལེན་དང་ཆོས་འབྲེལ་འཆད་པ་ནི། །གཞན་གྱིས་མ་བསླབས་ཐོགས་མེད་འབྱུང་བ་སོགས། །ཡ་མཚན་ལྟར་སྣང་མང་ཞིག་བྱུང་སྣང་སྟེ། །ཡང་ན་རྟོག་མེད་ཤེས་པའི་ངོར་ཤར་རམ། །ཡང་ན་ལྷའམ་བདུད་ཀྱིས་བརླམས་པ་འམ། །ཡང་ན་དྲན་ནས་ཕྱིན་ཆད་བརྗེད་གྱུར་ཏམ། །ཅི་ཡིན་གང་ཡང་བདག་གིས་མ་འཚལ་ཏོ།།དེ་བཞིན་སྐྱེ་བ་ཡང་སྔའི་ཚོགས་ཀྱང་ནི། །སྔོན་གནས་དྲན་པའི་མངོན་ཤེས་མེད་པའི་ཕྱིར།

།བདག་གིས་དྲན་པ་ཅི་ཡང་མ་མཆིས་སོ། །གཞོན་པའི་དུས་སུ་ཉམས་སྣང་ཡེངས་ཐབས་སུ། །རྩེ་ཀུན་གངས་རིའི་ཕྲེང་བས་བསྐོར་བ་ཡི། །རི་བོའི་སྤོ་ལ་ལུང་སུལ་ཤར་ལྟ་བ། །སྤང་ལྗོངས་མེ་ཏོག་བཀྲ་ཞིང་ནགས་ཕྲན་ཅན། །རི་དྭགས་དུ་མ་བག་ཡངས་རྒྱུ་བ་ ཡི། །བྱང་གི་ངོས་སུ་བྲག་ཕུག་བདེ་བའི་ནང༌། །རང་ཉིད་གཅིག་པུར་བསམ་གཏན་དགྱིད་པའི་ཚུལ། །སྐྱོ་ཞིང་དགའ་ལ་ཤེས་པ་གསལ་བ་ཞིག །ཡང་ཡང་གསལ་བའི་ངང་དུ་ཡེངས་ཐབས་འགྲོ། །རེས་འགའ་ཐང་ཡངས་ལག་ཐིལ་ལྟ་བུ་ལ། །ནགས་ཚལ་མཛེས་པ་ཕྲེང་བར་བཀོད་འདྲ་ཞིང༌། །ཕྱོགས་འགར་སྤོས་ངད་ལྡང་འདྲའི་སྤང་རི་སྔོ། །མཐོ་མཛེས་སྙིང་གི་མུན་པ་སེལ་བ་བཞིན། །རི་ངོས་བར་བར་བྲག་རི་སྔོན་པོ་ནི། །ཨུཏྤལ་སྔོན་པོ་སྤུངས་པའི་ཕུང་པོ་བཞིན། །བར་བར་དང་བའི་ཆུ་མཚོ་མཛེས་པ་ནི། །ཧ་ཅང་ཆེ་དང་ཆུང་བ་མ་ཡིན་པ། །བཻཌཱུརྱ་ཡིས་མེ་ལོང་ཕྱིས་པ་བཞིན། །དེ་ལ་ཨུཏྤ་ལ་དང་པདྨ་ཡི། །མེ་ཏོག་རྒྱས་པས་ཀུན་ནས་ཁེབས་པ་ནི། །ནམ་མཁའི་ངོས་ལ་གཟའ་སྐར་བཀྲ་བ་བཞིན། །སྣ་ཚོགས་ཆུ་བྱས་ཀུན་ནས་མཛེས་པ་ནི། །གཡོ་བའི་རིན་ཆེན་གཅལ་དུ་བཀྲམ་པ་བཞིན། །ཆུ་སྐྱེས་མགྲིན་པ་ལྷོ་རླུང་གིས་བསྐྱོད་ཚེ། །ལྷ་ཡི་བུ་མོ་བྲོ་གར་བྱེད་པ་བཞིན། །རྣམ་མང་རི་དགས་རྩེ་ཞིང་བག་ཕེབས་པ། །འཕྲུལ་གྱི་གཟུགས་བརྙན་རྣམ་པར་གཡོ་བ་བཞིན། །ལྗོན་ཤིང་བཟང་རྣམས་མེ་ཏོག་དོག་པ་དང༌། །མང་ཞིག་འབྲས་བུ་བཟང་པོས་དུད་པ་ནི། །རྫོགས་ལྡན་སར་དུ་བྱུང་བའི་ལྗོན་པ་བཞིན། །དེ་ལྟར་ཡ་མཚན་དཔག་མེད་ལྡན་པ་ཡི། །དབེན་པ་དབེན་པ་མཆོག་གི་རི་ཡི་སུལ། །ལྗོན་ཤིང་དྲུང་ན་ལོ་མའི་སྤྱིལ་པོའི་ནང༌། །ཤིང་ཤུན་གོས་གྱོན་བསམ་གཏན་དགྱིད་སྙམ་བྱེད། །དགའ་དང་སྐྱོ་བ་དུས་གཅིག་འཕེལ་བྱེད་པ། །དེ་ལྟའི་སྣང་བས་རིང་དུ་ཡེངས་པ་བྱུང༌། །གཞན་ཡང་དེ་ལྟ་མང་ཞིག་བྱུང་མོད་ཀྱང༌། །དེ་ཡི་མོད་ལ་ཉམས་སྣང་སད་པའི་ཚེ། །ཅུང་ཟད་ཙམ་ཡང་རྟོག་པས་མི་དྲན་པར། །ཡིད་ཡུལ་ཝལ་ཝལ་བྱེད་པ་ཁོ་ན་བྱུང༌།

།དེ་དག་སྔོན་སྐྱེས་ཞིག་གི་བག་ཆགས་སམ། །གནས་སྐབས་རྩ་རླུང་འདུས་ཚུལ་ཙམ་ཞིག་གམ། །ཅི་ཡིན་རང་གིས་འཚལ་བར་མ་གྱུར་ཏོ།།སྔོན་ཚེ་རྣལ་འབྱོར་དབང་ཕྱུག་དཔའ་བོ་ཡིས། །སྔོན་གནས་དུ་མ་དྲན་པར་ཞལ་འཆེས་ཅིང༌། །ཡིད་རྟོན་གཏན་ཚིགས་བཅས་པ་འགའ་སྣང་མོད། །ཨ་འཐས་འཛིན་རྟོག་རགས་པ་ཞི་གྱུར་ནས། །ཏིང་འཛིན་ཤེས་པ་ལས་རུང་གྱུར་པ་དང༌། །རྡོ་རྗེ་ཐེག་པའི་མྱོང་བ་འདྲེས་པའི་ཚེ། །བླ་མ་ཡི་དམ་རྒྱལ་དང་རྒྱལ་སྲས་དང༌། །དུས་གསུམ་རིགས་དྲུག་ལ་སོགས་རྣམ་མང་པོ། །དབྱེར་མེད་བདག་ཉིད་ཡིན་པར་མཐོང་བ་དང༌། །བདག་ཉིད་དེ་དག་ཡིན་པར་མཐོང་བའང་འཆར། །རང་ཉིད་རི་དང་ལྗོན་ཤིང་དུ་མཐོང་དང༌། །རི་ལྗོན་བདག་ཉིད་ཡིན་པར་མཐོང་བའང་ཡོད། །མཆོག་གི་དངོས་གྲུབ་མཐར་ཕྱིན་མི་ལ་ཡིས། །རྣལ་འབྱོར་ཉམས་ལ་ཅི་ཡང་འཆར་ཞེས་གསུངས། །དེ་ཚེ་དེ་དེའི་སྐྱེ་བར་ཁས་ལེན་པའི། །རྣལ་འབྱོར་པ་འདི་ཤིན་དུ་མང་ན་ཡང༌། །གཅིག་ཏུ་ཡིད་བརྟན་རུང་བར་མ་མཐོང་ངོ༌། །སློབ་མས་བླ་མའི་རྣལ་འབྱོར་རབ་གོམས་ཅིང༌། །ཅུང་ཟད་སྤངས་རྟོགས་མཐོ་བར་གྱུར་པ་ ན། །བླ་མ་དེ་ཡིས་བྱིན་གྱིས་བརླབས་པའི་ཕྱིར། །དེ་ཡི་སྤྲུལ་པའམ་སྐྱེ་བར་གྲགས་པའང་ཡོད། །རྒྱལ་སྲས་གཞན་དོན་རླབས་ཆེན་སྤྱོད་པ་རྣམས། །གདུལ་བྱ་འདུལ་བའི་དགོས་པའི་དབང་མཐོང་ནས། །རང་ལས་སྤངས་རྟོགས་མཐོ་འམ་དམའ་ཡང་རུང༌། །རྒྱལ་སྲས་གཞན་གྱིས་སྐྱེ་བ་ཡིན་ཚུལ་སོགས། །སྣ་ཚོགས་ཐབས་ཀྱིས་འགྲོ་བ་འདུལ་བའང་གསུངས། །དེ་བཞིན་ཟས་ནོར་ཙམ་རེ་སྒྲུབ་པའི་སླད། །ཁས་ལེན་མི་ལེན་གུ་ཞིག་ལེན་པའང་མང༌། །སྔོན་གནས་དྲན་པའི་མངོན་པར་ཤེས་པ་ཡང༌། །བར་དོའི་སྐབས་དང་ཕྱི་རོལ་དྲང་སྲོང་དང༌། །ཉན་རང་རྣམས་དང་རྒྱལ་སྲས་སེམས་དཔའ་དང༌། །གྲུབ་པའི་རྣལ་འབྱོར་ཀུན་ལའང་ཡོད་མོད་ཀྱི། །རེ་རེའང་ཁྱད་པར་མཐའ་ཡས་ཡོད་པར་གོ །དེ་སླད་གཅིག་དུ་ཡིད་རྟོན་མི་སྤྲོའོ།།དེ་ནས་རང་ལོ་དྲུག་པའི་ངོ་ཤར་ནས། །ལོ་ངོ་གཉིས་སུ་དབེན་པར་མཚམས་བགྱིས་ སྟེ།

།བླ་མ་རྟོགས་ལྡན་དགེ་འདུན་རྒྱ་མཚོ་ཡིས། །ཀ་ཁ་ནས་བཟུང་ཡིག་འབྲུ་ཀློག་པ་བསླབས། །ལྕེ་ངག་མི་བདེ་ཤེས་རབ་འབྲིང་གྱུར་ཡང༌། །སློབ་པ་འཇུར་པས་བཀླག་པ་བྱང་གྱུར་ནས། །བརྒྱད་སྟོང་པ་དང་གྲྭ་ལྔ་སྡུད་པ་དང༌། །མཚན་བརྗོད་དོ་ཧ་ཕག་མོའི་ཆོ་ག་ སྟེ། །འདི་དག་བཀླག་ཆོས་ཁོ་ན་བྱས་པ་ཡིས། །བློ་ལ་བྱང་བ་ཉིད་ཏུ་ཆུད་པར་གྱུར། །ཕྱི་དུས་མི་ཏ྄འི་རྣམ་ཐར་ཆེ་བ་དང༌། །ཟབ་མོའི་ནང་དོན་གཞུང་མང་ཉིན་བཞིན་དུ། །བཀླགས་པ་ཁོ་ནས་བློ་ལ་ཆུད་པ་ཡིན། །དེ་དག་ཡི་གེའི་དོན་ཡང་ཅུང་ཟད་གོ །རྐྱེན་དེས་སྐྱོ་དང་རེས་འགའ་སྙིང་རྗེ་ཡིས། །ཡུན་རིང་བར་དུ་ངུ་བས་འདའ་བའང་བྱུང༌། །ཁྱད་པར་བརྒྱད་སྟོང་པ་ཉིད་ཚར་རེ་དང༌། །སུམ་ཆ་གཅིག་རེ་ཉིན་རེས་ཐོན་པར་གྱུར། །དེ་དུས་སྒྲིབ་པ་ཅུང་ཟད་དག་གྱུར་པས། །དུ་སོགས་རྟགས་སྣང་དུ་མ་འབད་མེད་བྱུང༌། །ཁྱད་པར་ཐིག་ལེ་ཐིག་ཕྲན་ལུ་གུ་རྒྱུད། །བར་སྣང་ཐམས་ཅད་ཆོད་པ་རྟག་ཏུ་ཤར། །ཅི་ཞིག་ཚེ་ན་ཐིག་ལེ་ཐིག་ཕྲན་རྣམས། །ཁ་དོག་སྣ་ཚོགས་ཕྲ་བའི་ནང་རོལ་ནས། །ལྷ་དང་ལྷ་མོའི་གཟུགས་བརྙན་རབ་མཛེས་པ། །ཁ་དོག་སྣ་ཚོགས་དར་གྱི་ཤམ་ཐབས་ཅན། །གདུགས་དང་རྒྱལ་མཚན་བ་དན་མང་ཐོགས་པ། །རིན་ཆེན་རྒྱན་གྱིས་བརྒྱན་པ་མང་མཐོང་ནས། །དེ་ལ་ལྟད་མོ་ཆེ་སྙམ་ཡིད་རབ་དགའ། །ཞག་འགའ་ནས་ནི་དེ་དག་མི་སྣང་བར། །ཐིག་ལེའི་ནང་དུ་གོ་མཚོན་གྱིས་སྤྲས་པ། །སྐྱེས་པ་གཡུལ་ངོར་ཆས་འདྲ་མང་དུ་མཐོང༌། །ཅི་ཞིག་ནས་ནི་དེ་དག་རྣམས་ཀྱིས་མཚོན། །ལྷན་ཅིག་བདག་ལ་རྡེག་པ་ཉིད་མཐོང་ནས། །སྐྲག་ཞིང་དངངས་སྟེ་བརྒྱལ་ནས་སྙིང་རླུང་གྱུར། །དེ་དག་ལམ་རྟགས་ཕྲ་མོར་འདུག་ན་ཡང༌། །ཉམས་ཅན་དགེ་བའི་བཤེས་ཀྱིས་མ་ཟིན་པས། །གོང་མའི་ལམ་དུ་དབུགས་ཕྱིན་མ་གྱུར་ཏོ།།ལོ་དྲུག་ཚེ་ན་ཡོངས་འཛིན་ཤཱཀྱ་ལས། །གྲུབ་རྒྱལ་ཚེ་དབང་སྲས་མཁར་ཆོས་དྲུག་གི །གཏུམ་མོའི་ཞོར་ཁྲིད་ཨོ་རྒྱན་གླིང་པ་ཡི། །གཏེར་མའི་ཐང་ཡིག་ཐོ་ཐིང་བཀའ་ཆེམས་རྣམས།

།དམ་པའི་ཆོས་ཀྱི་འབྲེལ་པ་ཙམ་དུ་ཐོབ།།ལོ་བདུན་ཚེ་ན་འཇམ་དབྱངས་གཉིས་པ་ནི། །དཔལ་ལྡན་འཆི་མེད་ཞབས་ཀྱིས་རྗེས་བཟུང་ནས། །དྲག་སྒྲུབ་ཐིང་གའི་དབང་དང་ཚེ་དབང་སོགས། །ཆོས་དང་ཟང་ཟིང་བཀའ་དྲིན་དུ་མ་མཛད།།ལོ་བརྒྱད་ལོན་ཚེ་ས་སྐྱོང་དོན་ཡོད་པས། །མཆོད་པའི་ཡོ་བྱད་རྣམ་པ་མང་པོ་ཡིས། །མཆོད་ཁང་གོང་འོག་མཆོད་པར་བྱ་ཕྱིར་དང༌། །བདག་ཡང་རབ་ཏུ་འབྱུང་བར་བསྐུལ་བའི་སླད། །སྐྱ་སེར་སྦྲེལ་མ་འཁོར་བཅས་མངགས་ཏེ་བྱུང༌། །དེ་ཚེ་གང་ལ་མཁན་པོ་ཞུ་འོས་ཅེས། །སླར་ལ་ཕོ་ཉ་སྲིང་བར་བྱས་པ་ན། །རྒྱུ་མཚན་དུ་མས་དོགས་པ་བསལ་བའི་ རྗེས། །གཡུང་པ་རྟོགས་ལྡན་དང་ནང་པ་རྫ་བུམ་པ། །ཞྭ་དམར་ཅོད་པན་འཛིན་ཉིད་མཁན་པོར་འོས། །དང་པོར་ངེད་ཀྱི་གན་དུ་འོང་བར་གྱིས། །བརྡ་སྦྱོར་མཐུན་རྐྱེན་མ་ལུས་བྱེད་ཏོ་ཅེས། །ས་སྐྱོང་དེ་ཡིས་དབུགས་དབྱུང་ཆེར་མཛད་ཀྱང༌། །རིང་པོར་མ་ཐོགས་དུས་ཀྱིས་གནམ་དུ་གཤེགས།།རང་ལོ་དགུ་པ་སར་མ་ཐག་ཉིད་ནས། །ལམ་དུ་ཞུགས་སྟེ་རིམ་གྱིས་དབུས་ཕྱོགས་བགྲོད། །ལོ་དེ་ཆུ་ཕོ་སྤྲེའུའི་ལོ་ཡིན་སྟེ། །འཕགས་པའི་ཡུལ་ན་ཨངྒི་ར་ཞེས་ཟེར། །དེ་ཡི་དགུན་ར་མགོ་ཟླའི་མར་གྱིས་ངོའི། །གྲལ་ཚེས་དགུ་པའི་གདུགས་ཕྱེད་ཉེ་བའི་ཚེ། །དད་དགེ་དང་བཅས་བདུན་གྱི་ཚོགས་དབུས་སུ། །དགེ་བསྙེན་བར་མ་རབ་བྱུང་སྔོན་ འགྲོ་བས། །དགེ་ཚུལ་ཡོངས་སུ་རྫོགས་པའི་བསླབ་པ་ནོས། །གནས་ནི་ལྷ་བརྒྱད་གངས་ཀྱི་རྭ་བའི་དབུས། །འབྲང་རྒྱས་རི་ཞོལ་ཡངས་ལྡན་གཙུག་ལག་ཁང༌། །མཁན་པོ་དོན་གྱི་སླད་ཏུ་མཚན་སྨོས་པ། །རྒྱལ་བ་ཞྭ་དམར་དབང་གི་ཅོད་པན་ཅན། །ཆོས་ཀྱི་གྲགས་པ་ཡེ་ཤེས་དཔལ་བཟང་ཉིད། །དགེ་ཚུལ་ཉིད་ཀྱི་ལས་ཀྱི་སློབ་དཔོན་ནི། །སྣར་ཐང་གདན་ས་སྡོམ་བརྩོན་ཤེས་དཔལ་ཡིན། །ཆོས་རྒྱལ་དོན་གྲུབ་ཅེས་པར་མིང་དུ་བཏགས། །མཁན་པོའི་དྲུང་དུ་སྤྱན་སྔ་ཕྱག་ཆེན་དང༌། །ལྔ་ལྡན་དྭགས་པོའི་ཆོས་བཞིའི་རྣམ་བཤད་ ཐོབ། །དགྱེས་པར་མཛད་ཅིང་ཟང་ཟིང་མང་དུ་གནང༌།

།ཟླ་ཕྱེད་ཉེ་བའི་བར་དུ་བསྟེན་ནས་ཀྱང༌། །སླར་ཡང་དབུ་རུ་ལྷ་ལྡན་ཡུལ་གྲུར་ཕྱིན།།དགུན་འབྲིང་རྒྱལ་གྱི་ཟླ་བའི་ཚེས་ལྔ་ལ། །ཐུབ་ཆེན་ཆོས་ཀྱི་འཁོར་ལོའི་སྡེ་ཆེན་ པོར། །རྒྱལ་བ་ཀརྨའི་ཕྲིན་ལས་འཛིན་པའི་ཞབས། །དགུང་ལོ་ང་བདུན་བཞེས་པ་ཅིག་མཇལ་སྟེ། །ཐོག་མར་ཚེ་དཔག་མེད་མགོན་ལྷ་དགུ་མ། །ཛེ་ཏ་རི་ཡི་ལུགས་ཀྱི་དབང་བསྐུར་མཛད། །གྲུབ་རྒྱལ་མ་དང་ཏེ་བུའི་རྒྱུན་ཁྱེར་གནང༌། །འཇམ་དབྱངས་དཀར་ནག་མི་གཡོ་དཀར་པོ་དང༌། །འབྱུང་འདུལ་རྟ་མགྲིན་ཟླ་བ་རྒྱལ་མཚན་ལུགས། །ཤྭ་ན་བཞི་བསྐོར་ཕག་མོའི་དབང་བཀའ་དང༌། །བེར་ནག་ལྕམ་དྲལ་ཆོས་སྐྱོང་ཕྲན་ལྔར་བཅས། །ཚོགས་བདག་དམར་ཆེན་ཀུ་རུ་ཀུལླེ་དང༌། །གུར་ཞལ་དུར་ཁྲོད་བདག་པོ་ལ་སོགས་པའི། །ཡི་དམ་ཆོས་སྐྱོང་དུ་མའི་རྗེས་གནང་ནི། །སྒྲུབ་ཐབས་ཡིག་སྣར་བཅས་པ་དུ་མ་དང༌། །ངན་རྫོང་སྙན་རྒྱུད་སྒམ་པོ་སྙན་རྒྱུད་དང༌། །ཀརྨ་ཆོས་དྲུག་མི་ཏྲའི་ཁྲིད་དྲུག་སོགས༌། །ལུང་ཁྲིད་མང་ཞིག་གཞན་ཞོར་ཙམ་དུ་ཐོབ། །ཕྱི་དུས་ཀློག་པ་ཁ་ཐོན་བྱེད་ཚེ་ཡང༌། །སྦྱོང་དཀྱིལ་བཅུ་གཉིས་དབང་རྒྱུད་འགྲེལ་པར་བཅས། །དུས་མཁྱེན་རོལ་པའི་ཞབས་དང་དེ་བཞིན་གཤེགས། །དོན་ལྡན་ཞབས་ཀྱི་བཀའ་འབུམ་ཚང་བ་དང༌། །རང་བྱུང་བཀའ་འབུམ་པོ་ཏི་གཉིས་ལ་སོགས། །དབང་ལུང་ཚང་དང་ཁ་འཐོར་མང་ཞིག་ཐོབ། །ལྷན་ཅིག་སྐྱེས་སྦྱོར་རོ་སྙོམས་སྒང་དྲིལ་དང༌། །སྐུ་གསུམ་ངོ་སྤྲོད་ལ་སོགས་ཁྲིད་ཀྱི་ཚོགས། །མང་ཞིག་ཉམས་ཁྲིད་ལྟ་བུའི་ཚུལ་དུ་གནང༌། །ལོ་དགུ་ནས་ནི་རང་ལོར་ཉེར་བརྒྱད་བར། །ཕལ་ཆེར་དམ་པ་འདི་ལ་བསྟེན་མོད་ཀྱང༌། །ཤས་ཆར་སྐལ་པ་དམན་ཞིང་བརྩོན་འགྲུས་ཞན། །བསྟི་བསྟང་སྲི་ཞུའི་ཡོ་བྱད་དམན་ཕྱིར་དང༌། །ཀློག་པའི་དུས་དང་འབྲེལ་བ་ཉིད་ཀྱི་ཕྱིར། །གཞན་ཞོར་ཟེགས་མའི་ཆོས་ཁུ་འཐུང་བ་ལས། །ཆོས་ཀྱི་བདུད་རྩིའི་ཆུ་གཏེར་གཏིང་ཡངས་ལ། །ཇི་ཙམ་འདོད་པར་བཏུང་དུ་མ་བྱུང་ངོ༌།།རང་ལོ་བཅུ་གཅིག་ལོན་མ་ཐག་ཉིད་ཏུ།

།སྤྱན་སྔ་ཚུལ་ཁྲིམས་འབར་གྱི་སྤྲུལ་པ་ནི། །སྐྱེས་ཆེན་དམ་པ་སྙུག་ལ་རྗེ་དང་མཇལ། །བཀའ་གདམས་གླེགས་བམ་དབང་ལུང་ཁྲིད་བཅས་དང༌། །ལྷ་བཞིའི་ཁྲིད་དང་རྗེས་གནང་དཔེ་ཆོས་དང༌། །ལམ་ཡིག་ལ་སོགས་བཀའ་གདམས་སྐོར་འགའ་དང༌། །མཁའ་སྤྱོད་ཞབས་ཀྱི་གསེར་ཕྲེང་ཆེན་མོ་སོགས། །ཟླ་གསུམ་བར་དུ་ཉིན་མཚན་ཆོས་ཀྱིས་འདས། །འདི་ལ་ཏིང་འཛིན་བག་ཆགས་བཟང་བར་སྣང༌། །ཀློག་པའི་གྲྭ་རུ་འདི་དག་འགྲིབ་སྲིད་པས། །སྒོམ་ལ་གཞོལ་བ་འཐད་ཅེས་ཡང་ཡང་ གསུང༌། །ངེད་ཀྱང་ནམ་འཆི་མི་ཤེས་རེ་ཞིག་དུ། །འདི་ཉིད་ཏུ་སྡོད་ཆོས་ཀུན་རྫོགས་བྱ་ཞེས། །ཡང་ཡང་ནན་དུ་བཀའ་བསྩལ་གསུང་ན་ཡང༌། །བདག་གི་གྲོགས་རྣམས་ཉན་པར་མ་སྤྱོད་སྟེ། །ནན་གྱིས་ཞུས་ནས་འགྲོ་བར་ཆས་པའི་ཚེ། །སྒྲོལ་དཀར་ཡིད་བཞིན་འཁོར་ལོའི་ཚེ་དབང་མཛད། །རྒྱས་པའི་མདོག་ཅན་སྔགས་མདུང་རབ་བསྔགས་པ། །འདི་ལ་ཚེ་ཡི་རྟེན་འབྲེལ་ཡོད་ཏོ་ཅེས། །ཉིད་ཀྱི་ཕྱག་གིས་བདག་གི་མགུལ་དུ་བཏགས། །ཟང་ཟིང་མང་པོའི་བཀའ་དྲིན་མཛད་སྟེ་བཏང༌། །ཕྱི་རོལ་སླེབ་ཚེ་སླར་ཡང་ཤོག་ཞིག་གསུང༌། །སྐྱོབ་པ་འཇིག་རྟེན་མགོན་པོའི་ཕྱག་སིལ་གནང༌། །ཞབས་ཐིལ་སྤྱི་བོའི་གཙུག་ཏུ་བཞག་ནས་ཀྱང༌། །སྨོན་ལམ་མང་མཛད་བསྟན་པའི་དོན་གྱིས་གསུང༌། །བདག་ཡང་མོས་གུས་གདུང་བ་དྲག་པོ་སྐྱེས། །ཇི་སྲིད་སྣང་བར་གྱུར་བ་དེ་སྲིད་ཏུ། །རིང་དུ་གཡོ་བ་མེད་པར་གཟིགས་ཅིང་བཞུགས། །དེ་ལྟར་བརྩེ་བ་ཆེན་པོས་རྗེས་བཟུང་ཡང༌། །ཟླ་བ་བརྒྱད་ཏམ་དགུ་ནས་སྐུ་ཐིམ་སྟེ། །མཇལ་བའི་སྐལ་བའང་བདག་གིས་མ་རྙེད་ཏོ།།རང་ལོ་བཅུ་གཉིས་པ་ལ་དབུ་རུའི་ཡུལ། །ལྷ་རི་ཡེར་པའི་མགུལ་གྱི་གཙུག་ལག་ཏུ། །ཞྭ་ལྗང་ཅོད་པན་འཛིན་པར་རབ་བསྔགས་པའི། །ཤར་ཕྱོགས་དྭགས་པོའི་ཡུལ་གྱི་པཎྜི་ ཏ། །མཁས་གྲུབ་ཆོས་རྒྱལ་བསྟན་པའི་ཞབས་ལ་གཏུགས། །རྡོ་རྗེ་ཕྲེང་བ་སྒྲུབ་ཐབས་རྒྱ་མཚོ་དང༌། །ཁྱད་པར་དཔལ་ལྡན་དུས་ཀྱི་འཁོར་ལོ་ཡི། །བྱིས་པ་འཇུག་པའི་དབང་བདུན་སྔོན་འགྲོ་བས།

།མཆོག་དབང་གོང་མ་གསུམ་དང་གོང་ཆེན་བཅས། །བསྡུས་པའི་རྒྱུད་དང་འགྲེལ་ཆེན་དྲི་མེད་འོད། །རྣམ་པར་བཤད་པས་གཏན་ལ་ཕབ་ཅིང་གནང༌། །བདེ་མཆོག་ལཱུ་ཧི་དྲུག་བཅུ་པ་དང་ནི། །ནཱ་རོ་ལྷ་ལྔ་མགོན་པོ་ཕྱག་བཞི་པའི། །བཞི་རྫོགས་དབང་སོགས་སྨིན་བྱེད་མང་ཞིག་དང༌། །དམ་ཆོས་འདུལ་བའི་རྩ་བ་ལུང་སྡེ་བཞི། །བཤད་ལུང་ཚུལ་དུ་གཏན་ལ་ཕབ་ཅིང་གནང༌། །དེ་ཚེ་གླེང་གཞིའི་བྱུང་བ་ཐམས་ཅད་ནི༌། །ཐོས་པའི་མོད་ལ་པར་དུ་བཏབ་བཞིན་བྱུང༌། །ཟབ་མོའི་ནང་གི་དོན་གྱི་བསྟན་བཅོས་ལ། །བསྡུས་པའི་དོན་ཙམ་ཟིན་ཐུན་བསྐྱར་ཆོས་དང༌། །འདྲེན་པ་ཉིད་ཀྱི་རྣམ་བཤད་སྟེང་ནས་ ནི། །རྒྱས་བཤད་ཡ་མཚན་ལྡན་པ་དཔག་མེད་གནང༌། །གྲུབ་མཐའི་རྩིས་ཀྱི་ལྔ་བསྡུས་ཉི་ཟློག་དང༌། །མཆོད་རྟེན་བརྒྱད་ཀྱི་ཐིག་ཚད་ལྟོས་འཕྱེའི་ཐིག །དེ་སོགས་དུ་མ་ཞར་ལ་བསླབ་པར་མཛད། །ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དང༌། །རང་བྱུང་ཞབས་ཀྱི་ཆོས་དྲུག་གསེར་ཞུན་མའི། །ཉམས་ཁྲིད་ཐུན་མོང་མིན་པས་དཀྲི་བར་མཛད། །ཟླ་བ་བཅུ་བཞི་ཙམ་གྱི་བར་བསྟེན་སྟེ། །བཀའ་དྲིན་མཚུངས་པ་མེད་པ་སྤྱི་བོས་ནོད། །ཡུན་རིང་བསྒུགས་ན་ལྷ་དང་མཇལ་ལོ་ཞེས། །རྒྱལ་བའི་དབང་པོས་ཡང་ཡང་བཀའ་བསྩལ་བ། །དེ་ནི་ཁྱོད་དང་ཕྲད་པ་འདིར་འདུག་གསུང༌། །བརྩེ་བས་རྗེས་བཟུང་འོ་སྐོལ་ཕ་བུ་གཉིས། །ལྷོ་ཕྱོགས་སུ་འགྲོ་ཐབས་གཅིག་འདུག་ནས་ཀྱང༌། །བདག་གྱི་ཆོས་དང་ཡོན་ཏན་མ་ལུས་པ། །ཡོངས་རྫོགས་ཁྱོད་ཀྱིས་ཤེས་པར་བྱའོ་གསུང༌། །གསུང་སྒྲུབ་མོས་ཅིང་དད་གུས་ཆེར་ཡོད་ ཀྱང༌། །འོན་ཡང་བདག་ཉིད་བུས་པར་གྱུར་པའི་ཕྱིར། །གྲོགས་གཞན་ཚེ་འདི་འདོད་པའི་དབང་གྱུར་སྟེ། །ཡིད་བཞིན་ནོར་བུ་འཆང་བའི་སྐལ་མ་རྙེད། །བཀའ་དྲིན་རྨད་ཏུ་བྱུང་བ་དེ་ལྟ་ལ། །འབུལ་ནོད་ཆུང་ངུའམ་འབྲིང་པོ་ཙམ་པ་འགས། །བཀའ་དྲིན་བསབ་པ་ཙམ་ཡང་མ་ནུས་སྟེ། །ད་དུང་འགྱོད་བའི་རྨ་ལ་སོས་དུས་མེད།།གྲུབ་ཐོབ་དམ་པ་ཀུན་དགའ་བཟང་པོ་ཡིས།

།ཆུང་ངུའི་དུས་ནས་རྟེན་འབྲེལ་གནང་བྱིན་སོགས། །ལན་མང་བསྐུར་ཞིང་ཕྱི་ནས་ཕྲད་དགོས་གསུང༌། །རྗེས་སུ་ཕོ་ཉས་ཡང་ཡང་བསྐུལ་བ་ལས། །རང་ལོ་བཅུུ་གཉིས་ལོན་བའི་དབྱར་ཞིག་ཕྱིན། །སྔོན་ཚེ་ཁོ་བོ་སློབ་མའི་འོས་ཡིན་ལ། །ད་ནི་ཁོ་བོ་ཁྱོད་ཀྱི་བླ་མར་འོས། །གདམས་པ་ཐམས་ཅད་རྫོགས་པར་སྦྱིན་ནོ་གསུང༌། །སྤྱན་སྔ་ཕྱག་ཆེན་ཡིག་བཞི་ལྔ་ལྡན་དང༌། །ལྷན་ཅིག་སྐྱེས་སྦྱོར་ཤོག་དྲིལ་བཞི་པ་དང༌། །རས་ཆུང་སྙན་རྒྱུད་ནཱ་རོ་གསང་སྤྱོད་དང༌། །གྲུབ་རྒྱལ་ཚེ་ཁྲིད་ལ་སོགས་སྨར་ཁྲིད་ཏུ། །ཉིན་རེ་ལ་ཡང་ཆོས་ཐུན་བཅུ་ལྷག་མཛད། །ཉིད་ཀྱི་ཐུགས་དམ་གཏོར་མ་ཐམས་ཅད་ཀྱི། །འོག་དུ་མགོ་བཅུག་བཀའ་བསྒོ་ཡུན་རིང་མཛད། །དབང་བསྐུར་ཐམས་ཅད་ཡོངས་སུ་རྫོགས་སོ་གསུང༌། །ཕྱག་དཔེ་ཇི་སྙེད་མཆིས་པའི་འོག་རོལ་དུ། །མགོ་བོ་ཕྱག་གིས་བཅུག་སྟེ་སྨོན་ལམ་མཛད། །གདམས་པའི་ལུང་ཀུན་ཡོངས་སུ་རྫོགས་སོ་གསུང༌། །ང་ཡི་དབང་ལུང་མན་ངག་ཇི་སྙེད་པ། །ཡོངས་སུ་རྫོགས་ཀྱིས་གང་ལ་གང་འདོད་ སྟོན། །བསྟན་པའི་བདག་བོ་ལྟ་བུའི་ཕྲིན་ལས་དང༌། །མགོན་པོ་ཚེ་དཔག་མེད་ཀྱི་སྐུ་ཚེ་དང༌། །རྣལ་འབྱོར་མི་ལ་རས་པའི་སྒོམ་སྲན་དང༌། །རྒྱ་ནག་སྟོང་ཀུན་རྒྱལ་པོའི་ལོངས་སྤྱོད་སྟེ། །ཀུན་དང་མཉམ་པའི་རྟེན་འབྲེལ་ཡོད་ཏོ་ཅེས། །སྟོན་པའི་སྐུ་གཟུགས་ལ་སོགས་གནང་བར་མཛད། །ཚེ་དང་ཕྲིན་ལས་དམ་ཆོས་ལ་སོགས་པའི། །རྟེན་འབྲེལ་ཡོད་པས་ཁོ་བོས་མིང་འདོགས་ཅེས། །སྤྲུལ་སྐུ་ཀུན་བཟང་འཛམ་གླིང་ཉི་ཟླ་ལྟར། །གྲགས་པ་ཅེས་བྱར་བདག་གི་མིང་དུ་བཏགས། །ཉིད་ཀྱི་སྐུ་ལས་པུས་འཁྱུད་ཕུད་ནས་ནི། །རེ་ཞིག་འདི་ནི་དད་པའི་རྟེན་དུ་ཆོངས། །མ་འོངས་འཆམ་པའི་དུས་སུ་ལུས་ལ་གོན། །རྩ་རླུང་ཐབས་ཀྱི་རྟེན་འབྲེལ་ཡོད་ཏོ་གསུང༌། །ཞག་ནི་བདུན་ཕྲག་གཅིག་ལས་མ་བསྟེན་ཡང༌། །དེ་སྲིད་ཉིན་མཚན་དམ་ཆོས་ཁོ་ནས་འདས། །དེ་ཕྱིར་བཀའ་དྲིན་རྨད་ཏུ་བྱུང་བར་རིག།བཅུ་གསུམ་ལོན་ཚེ་རྒྱལ་བའི་སྲས་པོ་ནི།

།བྱང་ཆུབ་སེམས་དཔའ་བློ་གྲོས་དབང་ཕྱུག་ལས། །རྡོར་ཕྲེང་དབང་དང་རྣམ་འཇོམས་རྒྱ་སྟོན་ལུགས། །དུས་ཀྱི་འཁོར་ལོའི་དབང་བསྐུར་མཚུར་ལུགས་དང༌། །རྒྱལ་བའི་དབང་པོའི་གསུང་འབུམ་ཐོར་བུ་སོགས། །དབང་ལུང་འབྲེལ་པ་དུ་མ་ཐོབ་པར་གྱུར། །མཚུར་ལུགས་སྐར་རྩིས་ས་རིས་ལེགས་པར་ཁྲིད། །ཀྱལ་ཀའི་ཚུལ་དུའང་རྩིས་ཕྲན་མང་ཞིག་གནང༌། །ཕན་བྱེད་མན་ངག་འགའ་ཞིག་ཡང་གསུངས་ཏེ། །བདག་ལ་ཤིན་དུ་རྩེ་ཞིང་བརྗོད་པར་མཛད།།བཅུ་བཞི་པ་ལ་ལྷོ་ཕྱོགས་སའི་ཐིག་ལེ། །དཔལ་ལྡན་དྲོ་བོ་ལུང་གི་གདན་ས་རུ། །མཁས་གྲུབ་དམ་པ་བུདྡྷ་མ་ཏི་ལས། །མར་པའི་ཤོག་དྲིལ་བཞི་དང་བཅོ་ལྔ་དང༌། །གཏུམ་མོ་ཞག་བདུན་མ་དང་གསང་སྒྲུབ་དང༌། །ལྔ་ལྡན་ལྷན་ཅིག་སྐྱེས་སྦྱོར་ཡིག་བཞི་དང༌། །བྲམ་ཟེ་སྙན་རྒྱུད་བསྙེན་སྒྲུབ་ཕྲན་འགའ་དང༌། །ཚེ་སྒྲུབ་རིན་ཆེན་ཉི་འོད་གྲུབ་རྒྱལ་ བཅས། །རྗེ་བཙུན་དཔའ་བོའི་རྣམ་ཐར་མགུར་འབུམ་སོགས། །དཔའ་བོ་ཆེ་ལས་བརྒྱུད་པའི་ཆོས་འགའ་ཐོབ། །ཕྱི་མའི་དུས་ཅིག་སྡུད་པ་རྡོར་གཅོད་དང༌། །ཤེས་སྙིང་ཡི་གེ་གཅིག་མ་ལྷ་མོའི་རྒྱུད། །བརྟག་གཉིས་འགྲེལ་པ་མར་པས་མཛད་པ་དང༌། །ཕྱག་དྲེག་མ་དང་ཨོ་རྒྱན་བསྙེན་སྒྲུབ་སྐོར། །ཞང་གི་བཀའ་རྒྱ་དབང་བསྐུར་བཅས་པ་སོགས། །དུ་མ་གནང་ཞིང་སར་མའི་རྒྱུད་འབུམ་ནི། །གླེགས་བམ་ཉི་ཤུ་རྩ་གཉིས་བདག་ལ་སྦྱིན། །དེ་དག་རྣམས་ཀྱི་བཀའ་གཏད་མང་མཛད་ཅིང༌། །དོན་གྱིས་འདི་དག་ཐོབ་པའང་ཡིན་ནོ་གསུང༌། །དེ་ལྟར་བཀའ་དྲིན་ཡང་དག་ལྡན་པ་ཡིན།།བཅུ་དྲུག་ལོ་ལ་ཡར་འབྲོག་མངོན་དགར་ཕྱིན། །འཇམ་དབྱངས་གཉིས་པ་འཆི་མེད་ཞབས་པད་བསྟེན། །དེ་ཉིད་སྙིང་པོ་སྦས་དོན་ཀུན་གསལ་དང༌། །བརྟག་གཉིས་ཊཱིཀ་ཆེན་ལམ་འབྲས་བཤད་ཆེན་བཅས། །རྒྱུད་སྡེ་སྤྱི་རྣམ་བསྟན་པ་སྤྱི་རྣམ་སོགས། །གསང་བས་བྱིན་གྱི་བསྟན་བཅོས་མང་ཞིག་དང༌། །ཕག་མོ་གཞུང་དྲུག་སྦྱིན་སྲེག་བཅས་པ་དང༌། །བསྙེན་སྒྲུབ་མཁས་བཙུན་ལུགས་དང་ཟླ་སིང་ལུགས།

།དེ་སོགས་ལུང་དང་རྗེས་གནང་འགའ་ཞིག་གནང༌། །མཚམས་སྦྱོར་ལྔ་པ་མིང་ལ་དང་པོར་བཅས། །ས་རིས་ཉིད་ཀྱིས་གཏན་ཕབ་དཔྱིས་ཕྱིན་གནང༌། །ཟླ་གསུམ་ཉེ་བ་ཙམ་གྱི་བར་བསྟེན་ནས། །དམ་ཆོས་འཁོར་ལོས་ཕལ་ཆེར་འདའ་བར་གྱུར། །མཁྱེན་པ་ཟླ་མེད་སྨྲ་བའི་དབང་པོ་ཡི། །ངང་ཚུལ་རྨད་ཏུ་བྱུང་བས་ཡིད་དྲངས་སྟེ། །བདག་གི་བློ་གྲོས་སྒོ་ཡང་སར་དུ་བྱེ། །འཆད་རྩོད་གཉིས་ལ་ཅུང་ཟད་བྱང་བར་གྱུར། །དེ་ཚེ་ཟླ་བ་གཟའ་ཡིས་བཟུང་སྐབས་ཅིག །གྲོགས་ཞིག་གིས་ནི་བསྐུལ་ནས་དེ་ཡི་ཟླར། །འཇམ་དཀར་མ་ཥའི་སྦྱོར་བ་བྱས་པའི་ཚེ། །བྱིས་པར་གྱུར་པས་ཟླ་བའང་ཡང་ཡང་བལྟས། །སྔོན་བསྙེན་མ་སོང་དམིགས་པའང་མ་གསལ་མོད། །འོན་ཡང་མྱུ་གུ་ཡིད་འབུར་ཙམ་ཞིག་སྣང༌། །ཚེ་དབང་འགའ་དང་ཕག་མོ་དོན་གྲུབ་མ། །ཧྲཱིཿབསྐྱེད་མ་དང་བཅས་པའི་དབང་སྐུར་ནི། །དཔལ་ལྡན་མཁའ་སྤྱོད་དབང་མོའི་ཞལ་ལས་ཐོབ། །མདོར་ན་ཀུན་མཁྱེན་འཇམ་པའི་དབྱངས་འདི་ཉིད། །བདག་གིས་ཆོས་ཐོབ་ཧ་ཅང་མི་མང་ཡང༌། །བཀའ་དྲིན་གཞན་ལས་མི་ཆུང་ལྷག་པ་ཡིན།།བཅུ་བདུན་པ་ལ་ལུང་རིགས་སྨྲ་བའི་གྲྭ། །མཁས་མང་འདུན་ས་ལེགས་བཤད་གླིང་དུ་ཕྱིན། །ཀློག་པའི་གྲར་ཞུགས་བསྡུས་པའི་ཐལ་འགྱུར་སྦྱངས། །ལོ་གཅིག་ཙམ་ན་ནད་ཀྱི་བསྐལ་པ་ནི། །བར་མ་འདྲ་བའི་མི་ངས་ཆེར་བྱུང་ནས། །སླར་ཡང་ལྷོ་ཡི་ཕྱོགས་ཕྱིན་བཏང་སྙོམས་འདུག །རེས་འགའ་སྲས་མཁར་གཙུག་ལག་ཁང་ཆེན་གྱི། །ཞིག་གསོར་མིང་དུ་གདགས་པའང་འགའ་ཞིག་བྱས། །མདོར་ན་རང་གི་ལོ་ཚོགས་དེ་སྙེད་ཏུ། །བཤེས་གཉེན་བསྟེན་ཡུན་དེ་ཙམ་མ་གཏོགས་པ། །ཕལ་ཆེར་འཇིག་རྟེན་ཆོས་སུ་བརྫུས་པའི་ལས། །གཞན་གྱི་ངོ་སྲུང་གྲྭ་སློབ་སྡུད་པ་དང༌། །མིང་བཏགས་ཙམ་གྱི་ཁྲལ་ཆོས་ཁྲལ་དབང་ བསྐུར། །ཟང་ཟིང་ལེན་ཞིང་ལང་ལོང་ཉིན་མཚན་འདའ། །རང་རྒྱུད་དྲེད་ནས་ཕལ་ཆེར་ཚེ་འདིར་ཤོར། །རེས་འགའ་ཙམ་ནི་ན་དོགས་ཤི་དོགས་ཀྱིས། །ཞག་འགའ་ཙམ་རེ་ཕུགས་སུ་འདུག་ནས་ནི། །སྲུང་ཟློག་སྔགས་འདྲེན་རེས་འགའ་ཚེ་སྒྲུབ་བྱེད།

།རེས་འགའ་དྲག་པོའི་ལྷ་བསྙེན་བྱེད་ཚུལ་དང༌། །ཆོས་སྐྱོང་མཆོད་པའི་གཏོང་སྒྲུབ་བྱེད་རློམ་སོགས། །ཙནྡན་སོལ་བར་བསྒྱུར་བའི་ཟས་ཀྱིས་འཚོ། །ཐབ་ཆས་གདན་ཆ་དུད་འགྲོ་སོག་པ་སོགས། །མིག་ལྟོས་ཕལ་ཆེར་སྙིང་རུལ་རྣམས་ལ་བཅས། །ཚོང་དང་ཁེ་སྤོགས་ཁྱིམ་ཐབ་དོན་གཉེར་བ། །ལང་ཚོས་དྲེགས་པའི་འཁོར་མང་དང་བཅས་སྟེ། །དུས་མིན་བདུད་ཀྱི་ཕྱེ་གཏོར་འགམ་བཞིན་དུ། །ཡུལ་གྲུ་རྣམས་སུ་རྟག་ཏུ་རྒྱུ་བར་གྱུར།།ཉི་ཤུ་པ་ཡི་རང་ལོ་སར་མ་ཐག །ཀློག་པའི་གྲྭར་ཕྱིན་ལོ་ངོ་གསུམ་དུ་འདུག །དེ་དུས་གདན་ས་སྔ་ཕྱིའི་བར་སྟོང་དང༌། །འཆད་པོའི་སློབ་དཔོན་ཙམ་ཡང་མེད་པ་ཡིས། །གཎྜིའི་སྒྲ་ཙམ་གྲག་པའི་སྐབས་སུ་སོན། །འོན་ཡང་རྣམ་དཔྱོད་རལ་གྲི་གསལ་འཛིན་པ། །པཎ་ཆེན་གཞོན་ནུ་ནོར་བཟང་གྲོགས་དན་དུ། །བསྟེན་ནས་ཀར་ཊཱིཀ་འཇིག་རྟེན་གསུམ་སྒྲོན་དང༌། །བུཊཱིཀྲ་སྦྱར་ནས་མཐའ་དཔྱད་མང་བསྣན་སྟེ། །ལུས་ཀྱི་རྣམ་བཞག་རྫོགས་པའི་བར་བསྟན་པས། །བློ་གྲོས་མིག་རབ་ཀུན་ནས་ཡངས་གྱུར་སྟེ། །ལྷག་མ་བདེ་བླག་གོ་བའི་ཤེས་རབ་སྐྱེས། །ཕྱི་ནས་མཁས་པ་ཤེས་རབ་རྣམ་རྒྱལ་ལས། །གྲོགས་དན་བགྱིས་སྟེ་བཞིན་དང་ལྷན་ཅིག་ཏུ། །སྐབས་དང་སྤྱི་དོན་འགའ་ཞིག་ནོད་མོད་ཀྱི། །ཚིག་གི་ཕྲེང་བ་ཙམ་ཞིག་འཛིན་པའི་སླད། །བློ་གྲོས་མཆོག་དམན་བར་གསུམ་འདུས་པའི་ཕྱིར། །སྔོན་མེད་སར་དུ་ཤེས་པ་མ་ཐོབ་བོ། །ཐོས་པ་ཅེས་བྱ་གཞུང་ཚིག་ལ་བསྟེན་ནས། །དོན་རྣམས་རང་གི་རྒྱུད་ལ་གོ་བྱེད་ཡིན། །དེ་སླད་ཉན་པོའི་བློ་ཡིས་གོ་ནུས་ན། །ཉིན་རེ་ལ་ཡང་སྐབས་སམ་ལེའུ་སོགས། །དུ་མ་དུ་མ་བཤད་པར་འོས་པའང་ཡོད། །བློ་གྲོས་རབ་དམན་དོན་འཛིན་མི་ནུས་ན། །ཚིགས་བཅད་གཅིག་ཡང་ཉན་པོའི་བློར་འཚམ་པའི། །ཚིག་དོན་མང་པོས་ལོ་ཟླར་བརྡ་ཡང་སྤྲོད། །འདི་འདྲ་མཁས་པའི་འཆད་ཚུལ་ཡིན་མོད་ཀྱང༌། །དེང་སང་ཀློག་པའང་གཟུགས་བརྙན་ལྟར་ཟད་ཕྱིར། །ནེ་ཚོར་མ་ཎི་སློབ་པ་ཇི་བཞིན་དུ། །ཚིག་ཙམ་དཔེ་འམ་ངག་ལས་བཟུང་ནས་ནི།

།ཚོགས་པའི་དབུས་སུ་འདོན་ལ་མཁས་པར་རློམ། །དེ་སླར་བདག་ནི་སྐྱོ་བའི་གནས་སུ་གྱུར།།དུས་དེར་རྒྱལ་བའི་ཕྲིན་ལས་ཞབས་ཉིད་ལས། །རྣམ་བཤད་སྙིང་པོ་གསལ་བའི་སྟེང་ནས་ནི། །ཟབ་མོའི་ནང་དོན་རྒྱ་ཆེར་རྣམ་བཤད་པ། །དུམ་བུ་ཁྲིགས་ཀྱིས་ཚང་བ་ལན་འགའ་ལ། །བསྐྱར་ཆོས་དང་ནི་ནན་ཏན་ལེགས་པར་བྱས། །ས་ར་ཧ་ཡི་དོ་ཧ་སྐོར་གསུམ་ལ། །པར་འགྲེལ་གཞིར་བྱས་ཀར་ཊཱིཀ་གླིང་ཊཱིཀྲ་དང༌། །བལ་འགྲེལ་ལ་སོགས་དུ་མའི་འཐད་བསྡུས་པ། །རྣམ་བཤད་སེམས་ཀྱི་རྣམ་ཐར་གཞིར་མཛད་ནས། །ལེགས་པར་བསྩལ་ཞིང་ཁོ་ཐག་ཆོད་པར་བྱུང༌། །ཁྱད་པར་དམངས་དོ་ལ་ནི་བསྐྱར་ཆོས་བྱས། །ཟིན་བྲིས་བཏབ་པས་ཤིན་ཏུ་མཉེས་པར་མཛད། །དབྱུག་པ་ཅན་གྱི་སྙན་ངག་མེ་ལོང་ལ། །སྣར་ཐང་ལོ་ཙའི་ཊཱིཀ་གཞིར་བཀོད་ནས། །ཟབ་བཤད་མཛད་ལ་བསྐྱར་ཆོས་རྩོམ་རྒྱུགས་བགྱིས། །ཧ་ཅང་ཚང་བའི་ཕ་མཐར་མ་ཕྱིན་ཡང༌། །ལྷག་མ་རྣམས་ཀྱང་དངོས་བསྟན་གོ་བར་བྱུང༌། །དེ་ཚེ་མི་གཡོ་དཀར་དང་འཇམ་དབྱངས་དང༌། །དབྱངས་ཅན་མ་ལ་བསྟོད་པ་འགའ་སྦྱར་བས། །ཅུང་ཟད་རང་གི་བློ་གྲོས་འཕེལ་བར་གྱུར། །རང་བྱུང་ཞབས་ཀྱི་རྩིས་ཀུན་བསྡུས་པ་ལས། །ལོ་བདག་སྤྲོ་བའི་ལེའུ་ཕྱུང་སྟེ་གནང༌། །མཛོད་ཀྱི་སྦྱོར་ཊཱིཀ་ལུང་དུ་གནང་མོད་ཀྱང༌། །སྔོན་ནས་གཞུང་ཚིག་བློ་ལ་བཟུང་བའི་ཕྱིར། །གཞུང་ཆོས་ཉིད་དང་ཁྱད་པར་མེད་པར་བྱུང༌། །ཀློག་པའི་གྲྭ་རུ་སྔ་མ་འདུག་པའི་ཚེ། །ངོ་ཁྲོའི་སློབ་དཔོན་མཁྱེན་རབ་རྣམ་རྒྱལ་ལས། །གྲོགས་དོན་ཚུལ་དུ་སུམ་རྟགས་རྣམ་གཉིས་དང༌། །བསྡུས་པའི་རྒྱུད་ཀྱི་རྒྱུད་ཚིག་གཞིར་བྱས་ནས། །བྱེད་པའི་རྩིས་ཀྱི་ལྔ་བསྡུས་ཙམ་ཡང་བསླབས། །དེ་ལྟར་ཀློག་པའི་མིང་ཙམ་ལོ་འགའ་བགྱིས།།སྐབས་ཅིག་ཤིང་ཕོ་སྤྲེ་ལོ་དགུན་སྟོད་དུས། །ཉི་ཤུ་ལྔ་དྲུག་ཞིག་གིས་རྨི་ལམ་དུ། །ལྷོ་ཕྱོགས་རི་བོའི་སྤོས་ལ་བདག་འདུག་ཚེ། །བྱང་རི་མཐོན་པོའི་རྩེ་ན་འཇའ་ཚོན་གྱི། །ཁང་བརྩེགས་ལྷ་དང་ལྷ་མོ་རྣམ་མང་པོ།

།གདུགས་དང་རྒྱལ་མཚན་འཛིན་པས་རབ་གང་ ཞིང༌། །མེ་ཏོག་ཆར་མང་ལང་ལོང་འབབ་པའི་སྟེང༌། །རྒྱལ་བ་གར་དབང་ཆོས་ཀྱི་གྲགས་པ་ནི། །ཞྭ་དམར་བསྣབས་ཅིང་རྟ་ལ་ཆིབས་མཛད་ནས། །ནུབ་ཀྱི་ཕྱོགས་སུ་ཞལ་བསྒྱུར་གཤེགས་པ་མཐོང༌། །བཞུགས་པར་གསོལ་ཡང་མ་གནང་ཞལ་འཛུམ་མཛད། །དེ་ཤེད་སྐབས་སུ་མྱ་ངན་འདས་པར་གོ།སྤྱིར་དུ་བདག་ནི་ཆུང་ངུའི་དུས་ཉིད་ནས། །ལས་གཞན་ཀུན་ལ་སྙིང་པོ་མ་མཆིས་པས།། ལྷ་ཆོས་སྙིང་ནས་རང་རྒྱུད་ལ་སྦྱར་སྟེ། །མི་མེད་དབེན་པའི་རི་ཁྲོད་རབ་འགྲིམས་ནས། ། ཚེ་དང་སྒྲུབ་པ་མཉམ་པ་བྱེད་ཏོ་ཅེས། །སེམས་ཀྱི་ཞེ་གདེང་རྟག་པར་བཅས་པ་ཡིན། །ཕྱི་ནས་གཡེང་བའི་འདམ་དུ་བྱིང་ཚེ་ཡང༌། །སྙིང་སྟོབས་དེ་ནི་ཉམས་པར་མ་གྱུར་ལ། །རྐྱེན་དབང་དག་གིས་གསོས་བཏབ་བཞིན་དུ་གྱུར། །ཁྱད་པར་ཀློག་པ་ཁ་ཐོན་དགྱིད་པའི་ཚེ། ། བསམ་གཏན་ལས་འཕྲོས་ཅུང་ཟད་སད་པའམ། །ཡང་ན་ཅུང་ཟད་སྒྲིབ་པ་དག་པའི་རྒྱུས།། ནང་གི་འཁོར་ལ་སྐྱོ་བས་རྐྱེན་བྱས་སྟེ། །སྣང་བ་རྨི་ལམ་ལྟ་བུར་ཝལ་གྱིས་ཤར། །དངུལ་ཆུ་ས་ལ་བོ་བ་ཇི་བཞིན་དུ། །ཡུལ་དང་ཡུལ་ཅན་སྤྲོས་མཚན་ཐམས་ཅད་དང༌། །ཤེས་པ་འདྲེ་བ་མེད་པར་རྗེན་ལ་བུད། །དབྱར་དུས་ཆར་ཆེན་བབ་པའི་ཉི་ཤར་ལ། །སྤྲིན་དང་ན་བུན་སངས་ཅིང་ཆར་པ་ཆད། །སྐྱི་སེར་མི་གཡོ་ཉི་འོད་གསལ་འདྲ་བའི། །ཤེས་པ་གཏིང་ནས་རང་དངས་སྤྲོས་བྲལ་བ། །བཅོས་མིན་གཉུག་མའི་ངོ་བོ་ངང་གིས་ཤར། །ཀློག་པའི་ཚོགས་ཆེན་ནང་ན་འདུག་ཚེ་ཡང༌། །ཐམས་ཅད་ན་བུན་ལང་ལོང་གཡོ་བ་འམ། །མིག་སྒྱུའི་ཆར་ཆེན་འབབ་པ་ཇི་ལྟ་བར། །ངང་གིས་གྲོལ་སྟེ་སྒྱུ་མ་རང་ཤར་བྱུང༌། །ཐོས་པའི་གནས་ལ་ཧ་ཅང་མ་འབད་ཀྱང༌། །ཚིག་རེ་ལ་ཡང་གོ་དོན་མང་དུ་བརྙེད། །ཀུན་ཡང་རང་གི་རྒྱུད་ལ་འབྱོར་སྙམ་བྱེད། །རྨི་ལམ་སྦྱོང་བའི་དྲན་འདུན་མ་བྱས་ཀྱང༌། །མཚན་སྣང་རྨི་ལམ་ཕལ་ཆེར་བདེ་བླག་ཟིན། །རེས་འགའ་ངོ་མཚར་རྨྀ་ལམ་འགའ་ཡང་སྣང༌། །རྨི་ལམ་སྤྲུལ་བསྒྱུར་ཕྲ་མོ་འགའ་ཡང་བྱུང༌།

།དེ་སླད་རྙིགས་དུས་སྐྱེ་བོའི་སྤྱོད་ཚུལ་དང༌། །ཐ་སྙད་ཚིག་ལ་ཞེན་པ་ངང་གིས་ལོག །རྙིགས་དུས་ཐོས་པ་མང་བྱེད་གྲྭ་བསྐོར་སོགས། །མིང་ཙམ་གྱི་ནི་གཞན་མགོ་བསྐོར་བྱས་ནས། །བླ་སློབ་ཆེ་གཉན་སྒྲུབ་འདོད་ཁོ་ནར་འདུག །དེ་སླད་མིང་གི་འཆིང་བས་ཅི་ཞིག་བྱ། །ད་ནི་ཐོས་དོན་ལག་ལེན་གདབ་བོ་སྙམ། །རང་ལ་བསྐུལ་བའི་ཚིགས་བཅད་འགའ་ཡང་བྱས། །འོན་ཡང་འབད་ནས་གྲོགས་དང་སྤྱོད་ལམ་བསྟུན། ། ཉམས་རྣམས་སུ་ལའང་མ་སྨྲས་རང་གར་འདུག།དེ་ནས་རང་ལོ་ཉེར་གསུམ་ལོན་པའི་ཚེ། །ལོ་ཡི་སྐག་ལ་སྐྲག་པའི་བསྙད་ཐབས་ ཀྱིས། །ཟླ་འགའ་བཟླས་པ་དགྱིད་ཕྱིར་འགྲོ་བོ་སྨྲས། །བླ་མས་ཟང་ཟིང་རྫོང་བ་མང་མཛད་ནས། །འོ་ན་ཨཎྜའི་བསྙེན་ཆེན་གྱིས་ཅིག་གསུང༌། །རིམ་གྱིས་ལྷོ་ཕྱོགས་ལམ་དུ་གཞོལ་བར་གྱུར། །དེ་ཚེ་གཡོ་རུའི་ཡུལ་གྲུ་གྲ་ཞེས་པའི། །དགེ་གནས་དཔལ་འབྱོར་རབ་བརྟན་ཁང་བཟང་དུ། །ཉི་ཟླ་ལྟ་བུའི་དམ་པ་ཞལ་འཛོམ་ཞེས། །ཐོས་སྟེ་མྱུར་བར་མཇལ་བའི་སླད་ཏུ་ཕྱིན། །མི་ཟད་པ་ཅེས་མེ་ཕོ་ཁྱི་ཡི་ལོ། །དབྱར་ཟླ་ར་བ་སྣྲོན་གྱིས་ཉ་བ་ཡི། །དམར་པོའི་གྲལ་ཚེས་བཅོ་ལྔ་པ་ཡི་ཉིན། །སྔ་དྲོ་གྲིབ་ཚོད་སྐྱེས་བུ་གཅིག་གི་དུས། །རྒྱལ་པོའི་སྐྱེད་མོས་ཚལ་གྱི་དབུས་ཤེད་ཏུ། །མང་ཐོས་ཚུལ་ལྡན་བདུན་གྱི་ཚོགས་དབུས་སུ། །མཁན་པོས་དབྱར་ངོ་མཛད་སྟེ་གསོལ་བཏབ་ནས། །བསྙེན་པར་ཡོངས་སུ་རྫོགས་པའི་སྡོམ་པ་ནོས། །མཁན་པོ་དོན་གྱི་སླད་དུ་མཚན་སྨོས་ན། །བརྟན་མཁས་གཉིས་ལྡན་འཕགས་པའི་ས་ནོན་པ། །བསྟན་པའི་མངའ་བདག་ཀུན་མཁྱེན་གཉིས་པ་ནི། །ལོ་ཆེན་ཆོས་སྐྱོང་བཟང་པོའི་ཞབས་ཡིན་ནོ། །སྡེ་སྣོད་གསུམ་དང་རྒྱུད་སྡེ་མང་འཛིན་ཞིང༌། །དུས་ཀྱི་འཁོར་ལོའི་རྣལ་འབྱོར་རབ་གྲུབ་པ། །གནས་བརྟན་དགྲ་གཅན་ཟིན་གྱི་རྣམ་སྤྲུལ་ནི། །དཔལ་ལྡན་ཆོས་གྲུབ་སེང་གེས་ལས་སློབ་མཛད། །སེང་གེ་ལྟ་བུའི་གནས་བརྟན་ཆོས་སྨྲ་བ། །ནམ་མཁའ་དཔལ་ལྡན་ཞེས་བྱས་གསངས་སྟོན་མཛད།།དེ་ལྟར་རྫོགས་པའི་སྡོམ་པ་ནོད་པའི་ཚེ།

།འཁོར་བས་སྐྱོ་ཞིང་ཞི་ལ་རབ་སྤྲོ་བའི། །དད་པ་བཅོས་མིན་དྲག་དུ་ཡོད་པའི་ཕྱིར། །ངེས་འབྱུང་སྡོམ་པ་ཙམ་ཞིག་ཐོབ་བམ་སྙམ། །ཞག་མང་བར་དུ་ལུས་སེམས་གཉི་ག་ལ། །སྔོན་མེད་བདེ་བ་རྒྱུན་ཆད་མེད་པར་མྱོང༌། །མཁན་པོའི་དྲུང་དུ་ལྟུང་བཤེགས་ཉིད་འགྱུར་དང༌། །ཡིག་བརྒྱའི་བཟླས་ལུང་བླ་མའི་རྣལ་འབྱོར་ནི། །ཟབ་རྒྱས་སྐྱེད་རྫོགས་ཀུན་གྱིས་བརྒྱན་པ་དང༌། །སྒྲ་མི་སྙན་པའི་ཚེ་ཡི་རང་གཟུངས་སྟེ། །དམ་པའི་ཆོས་ཀྱི་འབྲེལ་པར་དེ་དག་ཐོབ། །ཞབས་ཐིལ་སྤྱི་བོར་བླངས་སྟེ་སྨོན་ལམ་བཏབ། །སངས་རྒྱས་བསྟན་ལ་ཕན་པར་གྱིས་ཅིག་གསུང༌། །ལས་སློབ་ཉིད་ཀྱི་བླ་མའི་རྣལ་འབྱོར་ནི། །ཡན་ལག་དྲུག་གི་སྙིང་པོར་གྱུར་པ་བསྩལ། །ཞབས་ཟུང་སྤྱི་བོའི་གཙུག་དུ་བཀོད་ནས་ཀྱང༌། །སྨོན་ལམ་དང་ནི་བཀའ་སྒོ་རྒྱ་ཆེར་མཛད། །ད་ནི་སྡོམ་གསུམ་རྣམ་པར་དག་པ་ཡིས། །བསྟན་ལ་ཕན་པར་གྱིས་ཅེས་ཡང་ཡང་གསུང༌། །རིམ་གྱིས་ལྷོ་ཕྱོགས་གྲུབ་པའི་ཞིང་དུ་ཕྱིན། །བསྟན་སྲུང་དཔལ་ལྡན་ལྷ་མོ་ཡིན་ཞེས་པ། །བུད་མེད་དམན་མ་ཞིག་ལ་བབས་ནས་ནི། །བསུ་བར་འོངས་ཅེས་གུས་པའི་ཕྱག་མང་བྱས། །ཕན་གནོད་ལུང་བསྟན་སྣ་ཚོགས་བྱས་པར་གྱུར།།དེ་ནས་གནས་དང་ཡོ་བྱད་ལ་སོགས་པ། །ལྟ་གོན་དགྱི་བར་འོས་པ་ཀུན་བྱས་ནས། །ཚེ་འདི་དོན་གཉེར་འཁོར་ཀུན་རྒྱང་བསྲིངས་སྟེ། །དཔལ་ལྡན་དྲོ་བོ་ལུང་གི་ཨོ་རྒྱན་རྩེར། །ཐམས་ཅད་འདུལ་ཞེས་བྱ་བ་མེ་ཕག་གི །ཧོར་ཟླ་དང་པོའི་ཚེས་གཅིག་ནས་བརྩམས་སྟེ། །སྟག་ལོ་ཟླ་བ་དང་པོའི་ཚེས་གཅིག་བར། །ལོ་གསུམ་འདག་སྦྱར་དམ་པོས་བཅད་སྟེ་ འདུག །སྔོན་དང་ཕྱི་མར་བླ་མའི་བཀས་བསྐུལ་ནས། །བྱི་བའི་ལོ་ལ་ཨཥྟའི་བསྙེན་ཆེན་བགྱིས། །སྔ་ཕྱིར་ལྷོངས་ཀྱི་རྣམ་པ་འགའ་བྱུང་ཡང༌། །བར་ཆད་ཉེས་པ་ཅིར་ཡང་མ་ གྱུར་ཏོ།།སྐབས་ཤེད་སློབ་བུ་དགེ་འདུན་རྒྱལ་མཚན་ལ། །འཇམ་དཀར་རིག་གཏད་སྒྲུབ་ཐབས་བྱིན་པའི་ཚེ། །རྨི་ཉམས་ཅིག་ཏུ་རང་ལུས་ཕྱི་རོལ་ནི། །འདོམ་གང་ཙམ་གྱིས་འཁོར་བའི་ས་གཞིའི་ནང༌།

།མཁའ་ལས་ཨ་ཡིག་དཀར་པོའི་ཆར་འབབ་པ། །ཁ་བ་བུ་ཡུག་འཚུབ་པ་བཞིན་དུ་སྣང༌། །ཕལ་ཆེར་འཁོར་ཞིང་རང་གི་ལུས་ལ་ཐིམ། །འགའ་ཞིག་ས་གཞིའི་ངོས་ལ་ཕོག་པ་རྣམས། །མི་ཡལ་རང་གར་གནས་པ་ཉིད་མཐོང་ནས། །དེ་ཀུན་བདག་གིས་བསྡུས་ཅིང་མགུལ་དུ་མིད། །སད་ནས་བློ་གྲོས་འཕེལ་བའི་ལྟས་སོ་སྙམ། །བདག་གིས་འདི་ལ་བསྙེན་པ་མ་བགྱིས་མོད། །སྔོན་གྱི་བག་ཆགས་ཙམ་ཞིག་ཡོད་པར་གོ །རེ་ཞིག་ཐོ་རེངས་དུས་ཀྱི་རྨི་ཉམས་སུ། །བདག་ཉིད་དབུ་རྩ་དམར་པོའི་མདུན་འདུག་པའི། །སྟེང་གི་དགུང་སྔོན་མཐོན་པོའི་ངོས་དག་ལ། །ངང་པ་དཔག་མེད་ལྷོ་ནས་བྱང་དུ་སོང༌། །དེ་དབུས་ཅུང་ཟད་ཆེ་བ་གཅིག་སྣང་བ། །རིམ་གྱིས་ཇེ་དམའ་ཇེ་དམའ་ཉིད་དུ་གྱུར། །ཉེ་བར་སླེབ་ཚེ་ཆོས་རྗེ་བླ་མ་ནི༌། །སེང་གེ་དམར་པོ་རལ་དམར་ཅན་ཆིབས་པ། །ཞིག་ཏུ་སྣང་སྟེ་བདག་གི་མདུན་དུ་བབས། །ཕྱོགས་གཅིག་ན་ནི་བླ་མ་ག་ཤེད་ཏུ། །སྤྱན་འདྲེན་དགྱིད་པོའི་ཕོ་ཉ་ཡིན་ནོ་ཞེས། །སྒ་སྲབ་བཅུག་པའི་རྟར་བཅས་མི་འགའ་སྣང༌། །བདག་གིས་ཕྱག་བྱས་བྱིན་རླབས་ཞུས་པའི་ཚེ། །ཕྱག་གཉིས་དབུར་བཅས་བདག་གི་མགོར་བཞག་ནས། །བུ་ཁྱོད་དེ་རིང་གསོལ་བ་གང་འདེབས་པ། །དེ་ནི་བདག་གིས་དམ་པར་སྦྱིན་ནོ་གསུང༌། །ཁྱོད་ཉིད་ལོ་བརྒྱའི་བར་དུ་ཞབས་བརྟན་པ། །དེ་ནི་གསོལ་བ་འདེབས་ཅེས་བརྗོད་པའི་ཚེ། །འོ་ན་དེ་བཞིན་དགྱིད་ཅེས་ཞལ་བཞེས་ནས། །སྤྱན་དང་ཞལ་མཆུའི་བསྒྱུར་ཐབས་བརྡ་མཛད་ པས། །སྤྱན་འདྲེན་དེ་དག་ག་ཤེད་སོང་བར་གྱུར། །ཕྱི་ནས་རྗེ་ཉིད་རྒྱལ་བའི་དྲུང་བྱོན་སྟེ། །ཆོས་དང་ཟང་ཟིང་མཆོད་པ་རབ་མཛད་ནས། །ཉི་འོག་དབུས་ཀྱི་ཐིག་ལེར་སླར་བྱོན་ཚེ། །ལྟས་དེ་ལས་དཔགས་བརྟན་བཞུགས་འབུལ་བཏང་བས། །སྨྱུག་ལའི་རྫོང་གི་ཀ་དྲུག་རྩེ་མོ་རུ། །སྐུ་མཚམས་ཚེ་སྒྲུབ་ད་ལྟ་མཛད་རྒྱུ་ཡི། །བཞུགས་གདན་རིམ་པས་ཤོམ་དང་དུས་མཚུངས་པས། །དམ་ཚིག་ཉེས་སྐྱོན་མེད་པར་དག་པའི་ཕྱིར། །རྟེན་འབྲེལ་མཆོག་ཏུ་འགྲིག་ཞེས་མཉེས་པར་གྱུར།།རེ་ཞིག་ཚེ་ན་ཐོ་རེངས་རྨི་ཉམས་སུ།

།ངོ་མཚར་གཙུག་ལག་ཁང་ཆེན་ཡངས་པའི་ ནང༌། །སྤྱན་རས་གཟིགས་དབང་རང་བྱུང་རྡོ་རྗེ་ནི། །དངོས་སུ་བཞུགས་ཅེས་གཞན་དག་སྒྲོག་ཐོས་ནས། །དད་གུས་དྲག་པོས་ཞུགས་སྟེ་མཇལ་དུ་ཕྱིན། །དེ་ཚེ་མཆོག་ཏུ་ཡངས་པའི་དྲི་གཙང་ཁང༌། །མཛེས་པའི་དབུས་ན་རིན་ཆེན་ཁྲི་མཐོན་སྟེ། །ཐམས་ཅད་མཁྱེན་པ་རང་བྱུང་རྡོ་རྗེ་དངོས། །སྐུ་ཚད་གཞུ་འདོམ་གཉིས་གསུམ་ཙམ་གྱི་ཚད། །དར་ཟབ་དུ་མའི་ན་བཟས་རབ་བཀླུབས་ཅིང༌། །ཐོན་གའི་ཅོད་པན་དབུ་ལ་ལེགས་བསྒོས་པ། །ཞལ་དབྱིབས་སྐུ་འདྲ་མི་ཉག་རྟ་བདུན་མ། །ཇི་བཞིན་དངོས་སུ་གྱུར་པ་ལྟ་བུ་ལ། །འོད་ཟེར་མཚུངས་པ་མེད་པ་འབར་བ་མཐོང༌། །དད་པའི་གདུང་ཤུགས་དྲག་པོས་ཕྱག་བྱས་ནས། །སྤྱི་བོས་གཏུགས་ཚེ་ཕྱག་ཟུང་པདྨ་གཉིས། །སྤྱི་བོར་དུས་གཅིག་ནན་ཏན་རིང་བཀོད་པས། །ལུས་སེམས་སྦྲིད་ཅིང་མཆི་མའི་རྒྱུན་རབ་ཟགས། །བུ་རམ་གྲུ་བཞི་པ་ཅིག་སྡེར་བཅུག་ནས། །ཕུལ་བས་དེ་ལ་ལྗགས་མཆིལ་བཏབ་ནས་ནི། །སླར་ཡང་བདག་ལ་གནང་སྟེ་ཞལ་འཛུམ་མཛད། །དགའ་བས་སྙིང་གའི་གོས་ཀྱི་བར་བཅུག་ནས། །གུས་ཕྱག་བྱས་པའི་མོད་ལ་གཉིད་ཀྱང་སད། །ཕྱི་དུས་ཞལ་དབྱིབས་ཐ་དད་མེད་མཐོང་བས། །རྒྱལ་བ་ཉིད་ཀྱིས་བྱིན་གྱིས་བརླབས་པར་གོ །བསྙེན་པ་རྣམས་ཀྱི་ལྷག་ཆད་བསྐང་བའི་ཕྱིར། །བསྙེན་གྲངས་བཅུ་ཆའི་སྦྱིན་སྲེག་དགྱིད་ཉེའི་ཚེ། །རྨི་ལམ་ཉམས་སུ་བདུད་མགོན་ཌཱཀྴད་ནི། །གཟུགས་ཚད་གཞུ་འདོམ་བཅོ་ལྔ་ཙམ་པ་ལ། །དར་ནག་གོས་གྱོན་རྒྱན་དང་བྲལ་བ་ཞིག །རང་གི་འབྲོག་རུའི་ཕྱུགས་རྣམས་ཀུན་སྐྱོང་ཞིང༌། །འདི་ལ་སྦྱིན་སྲེག་བུད་ཤིང་བྱའོ་ཞེས། །ལྕི་བ་དར་ནག་གོས་ཀྱི་ཐུ་བར་སྡུད། །གཟིམས་ཁང་རྒྱབ་ཀྱི་སྤོ་ལ་སྐེམ་པ་མཐོང༌། །སྦྱིན་སྲེག་བར་ཆད་མེད་པར་འགྲུབ་པར་གོ །ལས་གསུམ་རྒྱས་པའི་སྦྱིན་སྲེག་བྱས་པའི་ཚེ། །མེ་ནི་ཁ་དོག་བཙོ་མའི་གསེར་གྱི་མདོག །དབྱིབས་ནི་བྱང་ཆུབ་ཆེན་པོའི་མཆོད་རྟེན་ཉིད། །བང་རིམ་སོགས་ཀྱང་རབ་ཏུ་གསལ་བར་སྣང༌།

།དམ་ཆོས་རྒྱས་པར་འགྱུར་བ་ཡིན་ནམ་སྙམ།།སྟག་ལོ་ཟླ་བ་དང་པོའི་ཚེས་གསུམ་ལ། །འདག་སྦྱར་ནས་བྱུང་ཞག་འགའ་ཙམ་འདུག་ནས། །ཆོས་རྗེ་བླ་མ་དམ་པའི་སྤྱན་སྔར་ཕྱིན། །ལེགས་བཤད་གླིང་གི་ཆོས་གྲྭར་གདན་ཕེབས་ནས། །ཆེ་བཙུན་དུ་མས་བསྐོར་བའི་དབུས་སུ་བརྟོལ། །ཚེ་འདིའི་ཆེ་ཐབས་རྣམ་པ་མང་པོ་ལ། །དུག་ཅན་ཟས་ལྟར་ཞེན་པ་རྟག་ལོག་ཞིང༌། །རྟག་ཏུ་དབེན་པ་ཉིད་ལ་གོམས་པའི་རྒྱུས། །འདུ་འཛིས་དྲེགས་པའི་སྐྱེ་བོ་མང་མཐོང་ཚེ། །སྙིང་རྗེའི་མཆི་མ་རང་དབང་མེད་པར་འཁྲུགས། །རྙིགས་དུས་ཆོས་པ་ཕལ་གྱི་ཚུལ་ལའང་སྐྱོ། །དེ་སླད་སྐྱོ་ཤས་སྙིང་རྗེ་ཆེན་པོའི་ཉམས། །བསྐྱིལ་ཡང་འཁྱིལ་བར་དཀའ་བ་རྟག་དུ་བྱུང༌། །དེས་དྲངས་མགུར་དང་ཚིགས་བཅད་འགའ་ཡང་ཡོད། །ཆོས་རྣམས་ཀུན་གྱི་རང་བཞིན་གང་ཡིན་པ། །བཅོས་མིན་གཉུག་མའི་ཚུལ་ལས་མི་འདའ་བའི། །ངེས་པའི་གོ་ཆ་སླར་ཡང་བརྟན་པར་གྱུར།།དེ་ནས་ཡོལ་གྱི་ཐེག་ཆེན་རྩེ་མོ་རུ། །ཉིད་ཀྱི་བཀའ་འབུམ་ཡོངས་སུ་ཚང་བ་དང༌། །རྡོ་རྗེ་སྙིང་འགྲེལ་ཕྱག་རྡོར་སྟོད་འགྲེལ་བཅས། །ཏེ་ལོའི་ཆོས་དྲུག་ཀ་དཔེ་རིམ་པ་བཞི། །སྲས་མཁར་མ་དང་སྲས་དོན་རྡོ་རྗེའི་མགུར། །རིམ་ལྔ་བསྡུས་གསལ་མཱ་ཡའི་རྣལ་འབྱོར་གསུམ། །སྲེ་འཕོའི་ཞལ་གདམས་མི་ལའི་ཆོས་དྲུག་སྟེ། །མར་མིའི་ཐུགས་ཀྱི་བརྣག་པ་དུ་མ་དང༌། །སྐུ་བཞི་ངོ་སྤྲོད་མ་མགོན་སྐོར་གསུམ་དང༌། །རྒྱལ་བ་རྒྱ་མཚོའི་ཀ་ཁ་སྐོར་གསུམ་དང༌། །ཟབ་ཆོས་གདམས་ངག་རྒྱ་མཚོ་མཐའ་ཡས་སྟེ། །གྲུབ་ཆེན་པག་ཤིའི་མན་ངག་དུ་མ་གནང༌། །འབྲི་ཁུང་ཟབ་ཆོས་བསྟན་པའི་སྙིང་པོར་བཅས། །ཡང་མགོན་པ་ཡི་ལྷན་ཅིག་སྐྱེས་སྦྱོར་ནི། །གཞུང་ཁྲིད་རྒྱབ་ཆོས་ཞལ་གདམས་རྣལ་འབྱོར་བཞི། །གཞན་ཡང་ཁ་འཐོར་དུ་མའང་ཞར་ལ་བསྩལ། །སྨན་མར་མ་དང་གོང་ཁུག་མར་བཅས་པའི། །ཊཱཀྴད་ཤོག་དྲིལ་བཅུ་བདུན་ལ་སོགས་གནང༌། །ཁྱད་པར་བརྟག་གཉིས་བརྟག་པ་སྔ་མ་ཡི། །ལེ་བརྒྱད་བར་དུ་སྐྱར་ཆོས་ཞིབ་བཤད་མཛད།

།ལྷག་མ་མགྱོགས་བཤད་ལུང་ཐབས་ཚུལ་དུ་གསུངས། །ཕྱི་དུས་རྣམ་བཤད་ཡོངས་རྫོགས་ཉིད་ཀྱང་བསྩལ། །དེ་ཚེ་ཉི་ཟླ་ལྷོ་ནུབ་ནས་བྱུང་སྟེ། །ཤར་ལྷོའི་ཕྱོགས་སུ་འགྲོ་བའི་རྨི་ལྟས་བྱུང༌། །རྗེ་བཙུན་བླ་མའི་སྤྱན་སྔར་གསོལ་བ་ན། །དགེ་བཤེས་སྒྲེ་པའི་ལོ་རྒྱུས་གསུངས་ནས་ནི། །དེ་བཞིན་འཆི་ལྟས་ཡིན་པས་ཟློག་དགོས་གསུང༌། །སྒྲོལ་དཀར་ཡིད་བཞིན་འཁོར་ལོའི་ཚེ་དབང་དང༌། །ལྷ་ཁྲིད་གསུངས་ནས་ཞག་འགའ་བཟླས་པ་བྱས། །བར་ཆད་སོལ་བའི་ཕྲ་མོའི་རྟགས་འགའ་བྱུང༌། །དགོན་གནས་ལ་སོགས་གཡེང་བ་སྤངས་ནས་ཀྱང༌། །སྒྲུབ་པ་དགྱིད་ཅེས་གསོལ་བ་བཏབ་པའི་ཚེ། །བཀྱོན་ཐབས་དུ་མས་འགོག་པར་མཛད་པའི་མཐར། །འོན་ཡང་ཐམས་ཅད་མཁྱེན་པའི་དྲུང་ཞུས་ལ། །ཇི་སྐད་བསྩལ་བ་དེ་བཞིན་ཟུང་ཞིག་གསུངས། །དེ་ནས་ལྷོ་རྒྱུད་གྲུབ་པའི་ཞིང་དུ་ཕྱིན། །སྣ་ཚོགས་གཡེང་བ་དུ་མས་ཉིན་མཚན་འདས།།རང་ལོ་ཉེར་བརྒྱད་ལོན་པའི་ལྕགས་ཡོས་ལོ། །ནག་ཟླའི་ཡར་ཚེས་བཅུ་གསུམ་མཚན་ཕྱེད་ནས། །འཇིགས་སུ་རུང་བའི་ས་གཡོས་བསྐལ་པ་བྱུང༌། །རི་བོའི་རྩེ་ཉིལ་ཆུ་ཀུན་གནམ་དུ་འཕྱུར། །གྲོང་དང་གྲོང་ཁྱེར་ལྗོངས་མང་ཕྱེ་མར་བརླགས། །ལྷོ་ཕྱོགས་གཤིན་རྗེའི་གྲོང་གི་སྒོ་ཕྱེ་ནས། །སྐྱེ་བོ་མང་ཞིག་དེ་ནས་འདོང་གྱུར་ཡང༌། །བདག་ཅག་འཁོར་བཅས་ཕྱོགས་དང་བཅས་པ་ལ། །དཀོན་མཆོག་མཐུ་ཡིས་གནོད་པར་མ་གྱུར་ཏོ། །ཁྱད་པར་རྒྱལ་བ་རིན་ཆེན་འབྱུང་ལྡན་ལ། །བསྟོད་པའི་ཚིགས་སུ་བཅད་པ་ལེགས་སྦྱར་ཞིང༌། །རྟེན་འབྲེལ་རྣམ་པ་ཅུང་ཟད་བགྱིས་པ་ཡིས། །དེ་ཕྱིན་ཞག་འགའི་བར་དུ་གཡོས་པ་ རྣམས། །ཡུལ་གྲུ་དེ་རང་བདག་གི་བསྟི་གནས་དེར། །ཆུང་ངུར་གྱུར་ཞེས་གཞན་དག་སྒྲོག་པར་བྱེད། །དབྱར་དུས་དགུང་ཟླ་ཕྱེད་དང་གཉིས་ཀྱི་བར། །གྲུབ་པའི་རི་སུལ་དབེན་ཞིང་ཉམས་དགའ་བ། །གཉའ་གཉའ་ཞེས་བྱར་དབེན་པ་བྱས་སྟེ་འདུག །དེ་ཚེ་དབེན་པའི་ཡོན་ཏན་འགའ་ཞིག་རིག །ད་ནི་ཚེ་འདི་བློ་ཡིས་གཏོང་སྙམ་པའི། །ཞེ་བཅད་དྲག་པོ་བསྐུལ་བ་བཞིན་དུ་བྱུང༌།།དེ་ནས་སྲས་མཁར་མདོ་ཁྱམས་ཆེན་མོ་ལ།

།རྒྱལ་བའི་སྐུ་གཟུགས་རིས་སུ་བྲིར་བཅུག་ནས། །དགྱེས་པ་རྡོ་རྗེའི་དཀྱིལ་འཁོར་ལ་བསྟེན་སྟེ། །རྒྱས་པའི་སྦྱིན་སྲེག་མངའ་དབུལ་དང་བཅས་པ། །རང་གིས་རབ་གནས་ཡོངས་སུ་རྫོགས་པར་བགྱིས། །བགེགས་སྐྲད་དུས་དང་ཡེ་ཤེས་གཞུག་པའི་ཚེ། །བྱིན་རླབས་ཕེབས་པའི་མཚན་མ་ཅུང་ཟད་བྱུང༌། །གཞན་ཡང་ཡུལ་དུས་གནས་སྐབས་མ་ངེས་པ། །དུ་མར་རབ་ཏུ་གནས་པ་མང་བགྱིས་མོད། །དེ་དག་ཀུན་ལའང་གནས་སྐབས་ཇི་བཞིན་དུ། །ཉུང་ཡང་ཆོ་གའི་ཡན་ལག་ཚང་བར་ བགྱིས། །རྒྱས་པའི་ཚེ་ཡང་ལྷག་པའི་སྐྱོན་མ་སྦྱར། །བཤིས་པ་བརྗོད་པའི་ནས་ཙམ་འཐོར་བ་ལ། །རབ་ཏུ་གནས་པའི་མིང་དུ་མ་འཁྲུལ་ཙམ། །བླ་མ་མཁས་པའི་བཀའ་དྲིན་མཐུ་ཡིས་བདོག །རྟེན་དེ་སྔར་ལས་ཅུང་ཟད་སྣུམ་པ་དང༌། །གཟི་འོད་ལྡན་སྙམ་བྱེད་པ་ཀུན་ལ་བྱུང༌། །རང་གི་དོན་ནམ་སློབ་མ་གཞུག་སོགས་ཆེད། །དཀྱིལ་འཁོར་མཆོད་པ་ལ་སོགས་བགྱིས་པའི་ཚེ། །རེས་འགའ་བདུད་རྩི་ཁོལ་ཞིང་འཕྱུར་བ་དང༌། །དགུན་དུས་ལྷ་ཤོས་མཆོད་ཡོན་ཆེར་འཁྱག་ཡང༌། །འགའ་ཞིག་མི་འཁྱག་སོ་མར་གནས་པ་དང༌། །མར་མེ་ཉུང་དུས་རིང་དུ་ཐུབ་པ་སོགས། །ངོ་མཚར་ལྟར་སྣང་དེ་འདྲ་ལན་མང་སྣང༌།།ཁྲོམ་ཆེན་འདུས་པའི་གྲལ་དཔོན་མང་བགྱིས་ཚེ། །འགའ་ཞིག་ཕན་ཚུན་མི་སྲུན་ཚིག་མདའ་འཕེན། །ཕན་ཚུན་ཕྱོགས་བཅས་རྩོད་པར་རྩོམ་མཐོང་ན། །དཀོན་མཆོག་གསུམ་ལ་གསོལ་བ་དུངས་ཙམ་བཏབ། །ཤེས་པ་སྤྲོས་དང་བྲལ་བ་རྒྱ་བཀྱེད་ནས། །སྣང་བ་ཟིལ་མནན་ཆམ་གྱིས་བཞག་པའི་མོད། །རྩོད་པ་རྒྱུ་མེད་ཞི་བ་ལན་མང་བྱུང༌། །དེ་སླད་གང་དུ་གྲལ་དཔོན་བགྱིས་པ་འམ། །དབང་ཆོས་ཞུ་འམ་གཞན་ལ་བཤད་ཀྱང་རུང། །བར་ཆད་དབང་དུ་གྱུར་བ་མ་དྲན་ནོ། །ཆུ་ཡིས་ཉེན་པའི་གྲོང་དང་ཞིང་སོགས་ལ། །སྙིང་རྗེས་དཀོན་མཆོག་གསུམ་ལ་གསོལ་བཏབ་ནས། །ནས་འབྲུ་འཐོར་བས་ཕྱི་ནས་གནོད་བྲལ་བ། །ལྷོ་དབུ་ཡུལ་གྲུ་དུ་མར་ལན་མང་བྱུང༌། །ཆར་གྱིས་འཕོངས་དུས་འགྲོ་ལ་སྙིང་རྗེའི་བློས། །རྫས་ཀྱི་ཟོལ་གྱིས་ཡིག་ཕྲིན་སྐྱེལ་བ་འམ།

།དཀོན་མཆོག་གསོལ་བ་ཅུང་ཟད་བཏབ་པ་རེས། །ཇི་ལྟར་འདོད་བཞིན་རྟག་དུ་འབབ་པར་སྣང༌། །འདི་ལྟའི་ལྟས་ཀྱི་རྣམ་པ་ཕྲ་མོ་རྣམས། །ཚུར་མཐོང་འགའ་ཞིག་མགུ་བའི་གནས་ཡིན་མོད། །གཅིག་དུ་ངོ་མཚར་ཡིན་པར་མ་མཐོང་སྟེ། །ལ་ལ་ལྷའི་བུའི་བདུད་ཀྱིས་སྦྱར་བའང་སྲིད། །རེས་འགའ་བསོད་ནམས་ཙམ་གྱིས་བྱུང་བའང་ཡོད། །འགའ་ཞིག་ནུས་པ་ཕྲ་མོ་ཡིན་སྲིད་ཀྱང༌། །དེ་ཚེ་དབྱར་རྒྱགས་དགུན་དུ་ཟོས་པ་ལྟར། །མཆོག་གི་དངོས་གྲུབ་རིང་དུ་འགྱུར་བར་གོ །གཞན་ཡང་བརྟན་པ་འམ་ནི་གཡོ་བ་ཡི། །འཇིགས་པའི་རྣམ་པ་ཆེ་ཕྲན་ཅི་བྱུང་ཡང༌། །དཀོན་མཆོག་གསུམ་ལ་བློ་ལྟོས་ཁེལ་བ་ལས། །ཐབས་གཞན་སྣ་ཚོགས་ནམ་ཡང་མ་བགྱིས་སོ།།དེ་ལྟར་རང་ལོ་ཉེར་བརྒྱད་བར་འདས་ནས། །ཡོས་ལོ་སྟོན་ཟླ་ར་བ་ཤར་བའི་ཚེ། །སྤྱན་རས་གཟིགས་དབང་ཞལ་རས་ལྟ་བའི་སླད། །འཁོར་དང་བཅས་པ་ལམ་དུ་ཞུགས་ནས་མཆིས། །དེ་ཚེ་ལ་ཆེན་ལུང་སྟོང་ནམ་བགྲོད་ཚེ། །ནམ་མཁའི་མདོག་དངས་འཇའ་ཚོན་རབ་ཏུ་བཀྲ། །ཉི་འོད་གསལ་བ་ཉིད་ཏུ་བྱུང་བ་ཡིས། །མགོན་དེས་བྱིན་གྱིས་བརླབས་སྙམ་བདག་ཉིད་སེམས།།དེ་ནས་རང་ལོ་ཉི་ཤུ་རྩ་དགུ་པ། །དགའ་བ་ཞེས་བྱ་ཆུ་ཕོ་འབྲུག་གི་ལོ། །ཆོ་འཕྲུལ་ཆེན་པོའི་དུས་ཆེན་བཅོ་ལྔའི་ཉིན། །བོད་ཡུལ་ལྟེ་བ་དབུས་རི་ནག་པོའི་རྒྱུད། །ཀོང་ཡུལ་བླ་མེད་གསང་སྔགས་སྤྱོད་པའི་ཞིང༌། །ཟེང་པོ་འབུམ་པ་སྒང་ཞེས་བྱ་བ་རུ། །སངས་རྒྱས་དངོས་སུ་མཇལ་བའི་སྐལ་བ་ཐོབ། །རྒྱལ་བའི་ཕོ་བྲང་ཆེན་པོ་རིང་མོ་ནས། །མཐོང་བ་ཙམ་གྱི་ལུས་ཀྱི་བ་སྤུ་གཡོས། །མིག་ནས་མཆི་མའི་ཆར་རྒྱུན་བཟློག་མ་ནུས། །དད་པའི་ཤུགས་དྲག་རབ་ཏུ་རྒྱས་པའི་སེམས། །ཀུན་ནས་བཟུང་བར་དཀའ་བ་ཉིད་ཏུ་གྱུར། །བདག་ཉིད་སྒར་མཐའི་ངོས་སུ་སོན་པ་དང༌། །གསོ་སྦྱོང་གནྚི་གྲག་པ་དུས་མཚུངས་གྱུར། །ཅུང་ཟད་རྟེན་འབྲེལ་ལེགས་པ་ཙམ་དུ་གོ །དེ་མ་ཐག་ཏུ་མཇལ་བའི་སླད་ཏུ་ཕྱིན། །མོས་གུས་དད་པའི་གདུང་ཤུགས་བཟོད་དཀའ་ཡང༌། །ལུས་ངག་རྣམ་འགྱུར་འཆར་བ་བཟློག་བྱའི་ཕྱིར།

།རྒྱ་ཡན་གློད་ཅིང་རང་གར་དོར་ན་ཡང༌། །སླང་ཐབས་ཉིད་ཏུ་འཆར་བའི་འཕྲོ་ཉིད་ལ། །དུས་གསུམ་སངས་རྒྱས་ཀུན་གྱིས་སྐུ་གསུང་ཐུགས། །གཅིག་དུ་བསྡུས་པ་འཇིག་རྟེན་གསུམ་གྱི་མགོན། །བཀའ་དྲིན་མཚུངས་མེད་སྤྱན་རས་གཟུགས་དབང་གི །ཞལ་གྱི་དཀྱིལ་འཁོར་ཟླ་ལྟར་གསལ་བ་མཐོང༌། །དེ་ཡི་མོད་ལ་སྔར་གྱི་སློང་པོའི་བློ། །མཁའ་ལ་ན་བུན་ཡལ་བ་བཞིན་གྱུར་སྟེ། །ནམ་མཁའ་སྤྲིན་ཐག་ཆད་པ་ལྟ་བུར་སྣང༌། །ཟང་ཟིང་ཡོ་བྱད་བདོག་པ་ཅི་མཆིས་པ། །ཆགས་ཐོགས་མེད་པར་མཆོད་པའི་སླད་དུ་ཕུལ། །སྔོན་ཚེ་འཇིག་རྟེན་ཆེ་ཐབས་ཟང་ཟིང་ཀུན། །འདོར་འདོད་བློས་གཏང་ཤེས་པ་རྟག་ཡོད་ཀྱང༌། །རྩན་ཆོད་ཉིད་ཏུ་འདོར་བར་མ་ནུས་མོད། །བཀའ་དྲིན་ཆེན་པོ་མཇལ་བའི་མོད་ཉིད་ལ། །ཚེ་འདིའི་མདུད་པ་རྩན་གྲོལ་ཉིད་ཏུ་སོང༌། །རང་གི་དགོན་གནས་འཁོར་དང་ལོངས་སྤྱོད་སོགས། །མདོར་ན་ཚེ་འདིའི་བདེ་འབྱོར་ཐམས་ཅད་ལ། །གྲོག་ཚང་ཙམ་གྱི་བློ་ཡང་མ་ཤར་རོ། །རང་གཞན་དོན་གྲུབ་མ་ཡི་རྡོ་རྗེའི་མགུར། །ཐོག་མའི་དམ་ཆོས་འབྲེལ་པ་ཉིད་དུ་གནང༌། །རྒྱལ་བ་ཉིད་ཀྱི་སྐུ་ཡི་དཀྱིལ་འཁོར་དུ། །འཁོར་ལོ་སྡོམ་པ་དྲིལ་བུ་པ་ཡི་ ལུགས། །དབང་བཞི་ཡོངས་སུ་རྫོགས་པར་ལེགས་པར་བསྩལ། །ཀླུ་སྒྲུབ་ཞབས་དང་ཐོགས་མེད་ལས་བརྒྱུད་པའི། །སྨོན་པ་དང་ནི་འཇུག་པའི་སེམས་སྐྱེད་སྟེ། །བྱང་ཆུབ་སེམས་སྡོམ་ལན་གྲངས་དུ་མར་གནང༌། །རྩིས་ཀུན་བསྡུས་པའི་རི་མོ་ཐོབ་ཅིག་གསུང༌། །ལེགས་པར་བཏབ་པས་གཟིགས་པའི་ཚུལ་དུ་མཛད། །གཙུག་ལག་ཕྲེང་བ་ཞེས་བྱར་མིང་དུ་བཏགས། །རྟ་བར་རྒྱལ་འཛིན་ཚལ་གུང་གདན་ཕེབས་ཚེ། །མཆོག་གི་དངོས་གྲུབ་སྒྲུབ་པའི་ཉེ་རྒྱུ་ནི། །རྣལ་འབྱོར་མ་ཡི་སྒྲུབ་པ་ལས་གཞན་མེད། །ཁྱོད་ཉིད་ཕྱིན་ཚེ་ཁོ་བོའི་བདུད་རྩི་ནི། །ག་བུར་གྱུར་པའི་རྟེན་འབྲེལ་ཡང་འགྲིག་པས། །རྣལ་འབྱོར་མ་ཡི་སྒྲུབ་པ་གྱིས་ཅིག་གསུང༌། །ཕག་མོའི་སྒྲུབ་ཐབས་མན་ངག་བཅས་པ་གནང༌། །བདག་ཅག་ཚངས་པ་མཚུངས་པར་སྤྱོད་པ་ལྔས།

།ཞག་ནི་ཉེར་གཅིག་བསྙེན་པའི་ཁ་བསོས་སྟེ། །མཚན་ལྡན་མཁའ་འགྲོའི་ཐོད་པ་སྨུག་ཅུང་དང༌། །འགྲོ་བའི་མགོན་པོ་འཕགས་པའི་དབུ་ཐོད་ཏུ། །རྩ་བརྒྱད་སྟོང་དང་སྒྲུབ་རྫས་རྨད་བྱུང་རྣམས། །རྒྱལ་བའི་ཕྱག་ལས་འདར་བ་ལེགས་བླུགས་སྟེ། །ཞག་བདུན་བསྒྲུབས་ནས་དྲི་རོ་འགྱུར་བའི་ཚེ། །ས་ག་ཟླ་བའི་དུས་ཆེན་བཅོ་ལྔའི་ཉིན། །དགེ་སློང་བརྒྱ་ཕྲག་ཕྱེད་དང་གཉིས་ཙམ་གྱིས། །གདུགས་དང་རྒྱལ་མཚན་བ་དན་རོལ་མོའི་སྒྲ། །སེར་སྦྲེང་བཅས་པས་སྒྲུབ་ཁང་ནས་བསུས་སྟེ། །རྒྱལ་བ་མཆོག་ཉིད་དྲི་མཆོག་རེང་བུ་ཡིས། །ཕྱག་གི་པདྨ་མཛེས་པར་རྒྱན་བཞིན་དུ། །སེང་གེའི་ཁྲི་ཆེན་དཔེ་ཟླ་བྲལ་བའི་མདུན། །ས་གཞི་ངོས་ལ་གོས་བཟང་བཀྲམ་པའི་སྟེང༌། །ཞབས་ཟུང་འགྲོ་བའི་མཆོད་སྡོང་བསྐྱོད་པར་གྱུར། །ལས་མཐའ་བསྡུ་བའི་སྦྱིན་སྲེག་མང་ཡང་བགྱིས། །དེ་ལྟར་བདུད་རྩིའི་རིལ་བུ་བསྒྲུབས་པ་ལ། །བསྔགས་པ་ཆེར་མཛད་ཅུང་ཟད་མཉེས་པ་ཐོབ།།དེ་ནས་མི་བདག་ངག་གི་དབང་པོ་ཉིད། །བདག་གི་ཆེད་དུ་ཀོང་པོར་བྱོན་པ་ཡི། །དབྱར་ཞལ་བཟློག་པ་ཉིད་ཏུ་མ་ནུས་ནས། །རེ་ཞིག་དཔལ་ལྡན་དྲོ་བོ་ལུང་དུ་ཕྱིན། །དགོན་ནས་ཆེ་ཕྲན་ཕྱི་ནང་བདོག་པར་བཅས། །མ་ལུས་གདན་ས་པ་ལ་ལེགས་པར་བཏད། །སྦྱིན་བདག་ཆེན་པོ་གྲགས་པ་དཔལ་འབྱོར་བ། །ཞལ་ངོར་བཅས་པས་བདག་ནི་ཆུང་ངུ་ནས། །མིག་འབྲས་ལྟ་བུར་གཅེས་པས་བསྟེན་པའི་ཕྱིར། །སེམས་ཀྱིས་འདོར་བར་རིགས་པ་མ་ཡིན་ཡང༌། །བདོག་གུ་ཐམས་ཅད་རྨི་ལམ་ཙམ་ཞིག་སྟེ། །སྙིང་པོས་དབེན་པའི་ངང་ཚུལ་རིག་པའི་ཕྱིར། །མཐར་ཐུག་དམ་ཆོས་ལྷན་ཅིག་སྤྱོད་པ་ཡིས། །ཕན་པར་འགྱུར་བའི་སྨོན་ལམ་བཏབ་བྱས་ནས། །ལྟོས་པ་མེད་པར་རྒྱལ་བའི་དྲུང་དུ་ཕྱིན།།བོད་ལུང་རྡོ་མཚན་ཅན་ན་འདུག་པའི་ཚེ། །རྒྱལ་བས་ཇ་འདྲེན་མངགས་པ་ཡིན་ནོ་ཞེས། །ཆབ་ཤོག་དང་ནི་སྟོན་པའི་སྐུ་གཟུགས་དང༌། །པོ་ཏི་གཅིག་དང་རྟེན་ཁེབས་བཟང་པོ་སྟེ། །རྣམ་གསུམ་ལག་ཏུ་བྱིན་པའི་སྣང་བ་བྱུང༌།

།ཕྱི་ནས་དེ་ཉིད་མངོན་སུམ་བདེན་པར་གྱུར། །ཀོང་ཡུལ་བྲག་ཕྱིའི་ཚལ་དུ་རྒྱལ་བའི་སྐུ། །མངོན་སུམ་ཉིད་ཏུ་ལྟ་བའི་སྐལ་བ་ ཐོབ། །སྐབས་ཅིག་ཐུགས་དམ་རྟེན་མང་རབ་གནས་ཚེ། །དགྱེས་པའི་རྡོ་རྗེ་ཡབ་བཀའ་ཡུམ་བཀའ་ཡི། །དབང་བཞི་ཡོངས་སུ་རྫོགས་པ་བདག་ལ་གནང༌། །གསང་བ་འདུས་པ་མི་བསྐྱོད་རྡོ་རྗེ་དང༌། །གཉིས་མེད་རྣམ་རྒྱལ་གཤིན་རྗེའི་གཤེད་དམར་ནག །མ་ཧཱ་མཱ་ཡ་དུས་ཀྱི་འཁོར་ལོ་དང༌། །གདན་བཞི་ཡབ་བཀའ་ཡུམ་བཀའ་སོ་སོར་བཅས། །བདེ་མཆོག་ལོ་ནག་དྲིལ་གསུམ་བཅུ་གསུམ་མ། །ནཱ་རོ་ལྷ་ལྔ་རྒ་ལོ་ལྷ་ལྔ་དང༌། །མཁའ་འགྲོ་རྒྱ་མཚོ་དགྱེས་རྡོར་རིགས་བསྡུས་དང༌། །རྟ་མགྲིན་ཐུགས་དྲིལ་ནག་རྒྱལ་ཕག་གསུམ་སོགས། །དབང་བསྐུར་ཡོངས་རྫོགས་རེ་རེའང་ལན་མང་བསྩལ། །དཀྱིལ་འཁོར་བྲི་བའི་ལྟ་གོན་ལ་སོགས་པ། །ལས་ཀྱི་རྡོ་རྗེ་དགྱི་བའི་སྐལ་བ་བརྙེད། །དུས་མཁྱེན་བཀའ་འབུམ་ནང་ན་གང་མཆིས་སོགས། །དབང་དང་རྗེས་གནང་ཆེ་ཕྲན་མང་ཞིག་དང༌། །བྱིན་བརླབས་ཁྱད་པར་གྱུར་པ་དཔག་མེད་བསྩལ།།ཤེས་ཕྱིན་མན་ངག་གསལ་བའི་བསྟན་བཅོས་ནི། །དྲུང་མཛད་རྗེ་བཙུན་ངལ་གསོའི་གཞུང་ལུགས་ཉིད། །སྤྲོས་སྟེ་རྣམ་པར་བཤད་པས་གཏན་དབབ་པ། །དུམ་བུ་ཁྲིགས་ཀྱིས་ཡོངས་སུ་ཚང་བ་དང༌། །རིགས་གཞུང་རྒྱ་མཚོའི་བསྟན་བཅོས་ཆེན་པོ་ལས། །ཚད་མའི་མདོ་དང་རྒྱས་པ་རྣམ་འགྲེལ་ལ། །རྣམ་བཤད་རྨད་ཏུ་བྱུང་བས་གསལ་བར་མཛད། །དེ་ཚེ་དོན་རྣམས་སླར་ཡང་སྐྱོར་བ་དང༌། །དཀའ་བའི་གནས་ལ་དོགས་དཔྱོད་ནན་ཏན་ཞུས། ། བདེ་བླག་ཉིད་ཀྱིས་ཁོང་དུ་ཆུད་པ་ཡིན། །འབྲིང་དང་བསྡུས་པའང་བཀླགས་པས་གོ་བར་གྱུར། །ཚད་མ་རིགས་པའི་གཏེར་གྱི་བསྟན་བཅོས་ཀྱང༌། །སྡེ་བདུན་ངག་གི་རོལ་མཚོ་དང་སྦྱར་སྟེ། །དཀའ་གནས་དོགས་དཔྱོད་བཅས་པས་དཔྱིས་ཕྱིན་མཛད། །དབུ་མ་ཆེ་ལ་འཇུག་པའི་བསྟན་བཅོས་ནི། །དཔལ་ལྡན་ཟླ་བའི་ཞབས་ཀྱི་རང་འགྲེལ་ཉིད། །ཛ་ཡཱ་ནྡནའི་རྒྱས་འགྲེལ་དང་སྦྱར་སྟེ། །ཞིབ་བཤད་རྨད་དུ་བྱུང་བས་བརྡ་སྤྲོད་མཛད།

།དོན་རྣམས་བསྐྱར་ཞིང་དཀའ་གནས་དོགས་དཔྱོད་བགྱིས། །སྒྲ་ཡི་བྱིངས་ཀྱི་ནུས་པ་ལ་བསྟེན་ནས། །དགག་སྒྲུབ་བྱས་པའི་ཕྲན་འགའ་མ་གཏོགས་པ། །དཔྱིས་ཕྱིན་ཉིད་དུ་ཤེས་པར་གྱུར་པ་ཡིན། །བསྟན་པའི་རྩ་བ་འདུལ་བའི་རྣམ་བཤད་ནི༌། །ཉིད་ཀྱི་རྒྱས་འགྲེལ་ཆེན་མོ་ལུང་དུ་གནང༌། །སྔོན་ནས་འདུལ་བའི་ལུང་ལ་འདྲིས་པའི་ཕྱིར། །དངོས་བསྟན་དགོངས་པ་བཀླགས་པ་ཙམ་གྱིས་གོ །སོ་སོ་ཐར་མདོ་ལེགས་པར་བཀྲལ་བ་དང༌། །སྙག་ཕུ་པ་ཡི་བསླབ་བྱ་ལ་སོགས་བསྩལ།།སྔགས་ལ་འཇུག་པའི་སྒོ་འཕར་རྒྱུད་བླ་མ། །ས་བཟང་མ་ཏིའི་ཊཱིཀ་དང་སྦྱར་སྟེ། ། གཞན་སྟོང་སྨྲ་བའི་ལུགས་སུ་འགྲེལ་བ་དང༌། །རེད་མདའ་པ་ཡི་ཊཱིཀ་དང་སྦྱར་སྟེ། །རང་སྟོང་སྨྲ་བའི་ལུགས་སུ་འགྲེལ་བ་གཉིས། །ཚོགས་ཆོས་ཉིད་དུ་རྣམ་བཤད་ཞིབ་མོར་ བསྩལ། །ཧ་ཅང་ནན་ཏན་དགྱིད་པ་མ་གྲུབ་ཀྱང༌། །སྔོན་དུས་སྙག་ཕུ་པ་ཡི་འགྲེལ་པ་སོགས། །རྒྱུད་བླ་ལུགས་འགའ་ནན་ཏན་བྱས་པའི་ཕྱིར། །དེ་ཡང་གོ་བ་ཙམ་དུ་རློམ་པ་ཡིན།།ཡིད་ཤཱཀ་གཉིས་ཀྱི་སྙིང་པོའི་འདོད་ཚུལ་ལ། །དཔྱད་པའི་བསྟན་བཅོས་ཉིད་ཀྱིས་མཛད་པ་དེ། །ལེགས་པར་བརྡ་སྤྲོད་དཔྱིས་ཕྱིན་རབ་བསྩལ་བས། །ཕྱིན་ཆད་གསུང་རྣམས་རྟོགས་པ་སླ་བར་གྱུར། །མཁས་པ་ཆེན་པོ་ཁྲོ་ཕུ་བུ་སྟོན་གྱི། །རྒྱུད་སྡེའི་སྤྱི་རྣམ་ཆེན་པོ་བརྡ་སྤྲོད་མཛད། །ལྔ་ཆ་ཙམ་གྱི་བར་དུ་ཉེ་བར་ནི། །ནག་འཇམ་ཉིད་ཏུ་གསུང་ལས་བཟུང་ཞིང་བསྐྱར། །དེ་ཕྱིན་མགྱོགས་བཤད་ལུང་ཐབས་ཉིད་ཏུ་གནང༌། །མ་ཧཱ་མཱ་ཡའི་རྒྱུད་སྡེ་ཟབ་མོ་ལ། །ཚིག་དོན་རྣམ་ཕྱེ་ལེགས་པར་གཏན་དབབ་མཛད། །སྐྱོབ་པ་འཇིག་རྟེན་མགོན་པོའི་རྡོ་རྗེའི་གསུང༌། །དམ་ཆོས་དགོངས་པ་གཅིག་པའི་རྒྱས་བཤད་བསྩལ། །ལྟ་སྒོམ་སྤྱོད་པའི་ཚོམས་ལ་བདག་ཉིད་ཀྱིས། །གསུངས་ལས་ཇི་ཙམ་ངེས་པ་ཟིན་བྲིས་བགྱིས། །ལྷག་མ་དཀའ་བའི་གནས་ཀྱི་འགྲེལ་པའི་ཚུལ། །རྒྱལ་བ་ཉིད་ཀྱིས་ཐོག་མར་བསྡུ་མཛད་སྟེ། །ལེགས་པར་བསྩལ་ནས་དེ་ཉིད་གླེང་གཞི་དང༌།

།བར་གྱི་མཚམས་སྦྱོར་ཐ་མའི་མཐུན་འགྱུར་བཅས། །ཟིན་བྲིས་ཉིད་ཀྱི་ཚུལ་དུ་གྱིས་ཅིག་གསུང༌། །དེ་ལྟར་བགྱིས་སྟེ་བཀའ་འབུམ་ནང་ན་བཞུགས། །རྫོགས་རིམ་ཟབ་མོ་རྣམ་པ་དུ་མ་དང༌། །ཁྲིད་དང་མན་ངག་ཟབ་ཅིང་གྲངས་མང་བ། །རྒྱ་ཆེར་བསྩལ་སྟེ་ཕལ་ཆེར་ཉམས་ཁྲིད་བགྱིས།།སྔོན་གྱི་སྨོན་ལམ་རྟེན་འབྲེལ་ཡོད་པའི་ཕྱིར། །ཀློག་པའི་སློབ་དཔོན་གྱིས་ཅེས་བཀའ་བསྒོས་ནས། །ཉིད་སྐུའི་སྣང་བརྙན་རིན་ཆེན་ལས་བྱས་དང༌། །འདུལ་ཊཱིཀ་ཆེན་མོ་ཕྱག་བྲིས་མ་ཉིད་དང༌། །དིང་ཕོན་སེང་གེའི་རིས་ཀྱི་རྟེན་ཁེབས་སྟེ། །རྣམ་གསུམ་རྟེན་འབྲེལ་དོན་དུ་གནང་བར་མཛད། །དེ་ཚེ་རྨི་ལམ་ན་ཡང་ལྷའི་གོས་ཀྱི། །རྒྱལ་མཚན་གསེར་གྱི་ཡུ་བ་རབ་མཛེས་པ། །མཐོ་ཁྱད་རི་བོ་བརྒྱ་ཕྲག་དུ་མའི་ཚད། །རྩེ་མོར་གསེར་གྱི་ཉི་མའི་སྙིང་པོ་ནི། །འོད་འབར་རྨད་དུ་བྱུང་བས་རབ་སྤྲས་པ། །བདག་གི་ལག་གིས་མངོན་པར་བཟུང་སྟེ་འདུག །ཉི་མའང་གུང་གི་ཐིག་ལེར་བབ་པའི་ཕྱིར། །ཉི་མའི་འོད་ཟེར་མདུང་ཚུགས་ལྟུང་བ་ནི། །རྒྱལ་མཚན་ཏོག་ལ་རབ་ཏུ་རེག་པ་ཡིས། །དེ་གཉིས་འོད་ཟེར་དབྱེར་མེད་འཕྲོས་པ་ཡིས། །ཉིན་མོ་སྟོང་ཕྲག་བསྡུས་པའི་སྣང་བ་བཞིན། །འཇིག་རྟེན་ཐམས་ཅད་རབ་ཏུ་གསལ་བར་གྱུར། །དེ་ཚེ་སྟེང་གི་ནམ་མཁའ་ཐམས་ཅད་ལ། །རོལ་མོའི་སྒྲ་བརྙན་མང་པོ་རབ་གྲག་ཞིང༌། །མེ་ཏོག་ཆར་ཆེན་ཁ་དོག་སྣ་ཚོགས་པ། །ཁྱད་པར་སྔོན་པོ་ཤས་ཆེར་གྱུར་བ་ཡིས། །བདག་དང་རྒྱལ་མཚན་དེ་ལ་འཐོར་བ་མཐོང༌། །བསྟན་ལ་ཅུང་ཟད་ཕན་པའི་ལྟས་སུ་གོ། །འདུག་ནས་ཞག་གཉིས་འདས་པའི་དུས་ཤེད་དུ། །བྱ་རོག་མཆུ་ཡིས་གཎ་ཡོག་བཟུང་ནས་ནི། །གཎྜིའི་ལོགས་ལ་ལན་འགའ་བསྣུན་བྱས་པས། །ལ་ལ་གནྚི་བརྡུངས་སྙམ་འཁྲུལ་པ་སྐྱེས། །དེ་ནས་དགེ་འདུན་འདུ་བའི་ཟང་ཟིང་ནི། །རྒྱ་ཆེར་འཕེལ་ཞེས་དགེ་འདུན་རྣམས་ལས་ཐོས། །དེ་ལྟར་སྦྲུལ་ལོ་ཟླ་བ་དགུ་པ་ནས། །བྱ་ལོ་ཟླ་བ་བཞི་པའི་བར་དག་གི །ལོ་ལྔའི་བར་དུ་ཀློག་པའི་གནས་བརྟན་བགྱིས།།དེ་ནས་གདན་ས་ཆེན་པོ་འབྲི་ཁུང་གི

།ཡུལ་གྱི་བྱེ་བྲག་ཀླུང་ཤོད་ཅེས་བྱ་བར། །བདག་ལ་བཀའ་ཡི་མཆིང་བ་རབ་བཀྲོལ་ནས། །རྒྱལ་བ་ཉིད་ཀྱིས་ཐུགས་དམ་བརྟགས་པ་ བཞིན། །སྡེ་སྣོད་གསུམ་པ་ཕྱོགས་ཀྱི་གླང་པོ་ལ། །ཀློག་གྲྭའི་གཙུག་གི་སྟོན་པར་དབང་བསྐུར་མཛད། །དགེ་འདུན་འདུས་པ་དང་ནི་གང་ཟག་གི །འཇོག་རྫས་ཐེག་པར་བཅས་པ་ལ་སོགས་དང༌། །བདག་ཉིད་དབང་བའི་བདོག་གུ་ལེགས་པར་གཏད། །དགེ་འདུན་དམ་ཆོས་འཕེལ་ཞིང་རྒྱས་པའི་ཕྱིར། །བདག་གིས་འབད་པ་དོན་ཡོད་ཉིད་གྱུར་ཏོ།།སྐབས་ཅིག་བུ་ཆུ་གསེར་གྱི་ལྷ་ཁང་དུ། །ཐུགས་རྗེ་ཆེན་པོའི་སྐུ་ཡི་སྣང་བརྙན་དྲུང༌། ། མེ་ལོང་ཞིག་ལ་མུ་ཏིག་ཕྲ་བཀོད་ནས། །དད་པས་ཕུལ་སྟེ་སྨོན་ལམ་གསོལ་བཏབ་བྱས། ། ཞག་འགའ་ན་ནི་རྨི་ལམ་སྣང་བ་རུ། །རྒྱལ་བ་ཉིད་ཀྱིས་གསེར་གྱི་པདྨ་ནི། །རིན་ཆེན་མང་པོས་སྤྲས་པ་འཛིན་བཞིན་དུ། །འདི་ནི་ཁྱོད་ཀྱིས་ཁོ་བོ་ལ་ཕུལ་བའི། །མེ་ལོང་དེ་ཉིད་ཡིན་ཞེས་ཡང་ཡང་གསུང༌། །སད་ཚེ་རྒྱལ་བ་མཆོག་ཉིད་སྤྱན་རས་གཟིགས། །དངོས་སུ་བྱོན་པའི་ངེས་ཤེས་བཅོས་མིན་སྐྱེས། །སྐུ་ཡི་སྣང་བརྙན་དེ་ལའང་མོས་པ་ནི། །རྒྱ་ཆེར་འཕེལ་སྟེ་ཐ་དད་མེད་པར་གོ།མདོར་ན་བདག་འདྲ་མཆེད་པའི་དངོས་པོས་དབེན། །རིགས་གཟུགས་འབྱོར་པས་དམན་ལ་ཐོས་པ་ཞན། །བརྩོན་འགྲུས་ཆུང་ཞིང་ལེ་ལོས་དུས་འདས་ཕྱིར། །མཉེས་པ་རྣམ་གསུམ་ཅི་ཡང་མ་གྲུབ་ཀྱང༌། །དམ་ཆོས་བྱེད་ལོར་མོས་པ་ཙམ་ཉིད་ལས། །ཐུགས་ཀྱི་སྲས་སུ་བཟུང་སྟེ་བརྩེ་བས་བསྐྱངས། །དབང་དང་གདམས་ངག་གཞུང་བཤད་མ་ལུས་པ། །རྒྱལ་བ་ཉིད་ཀྱིས་ཆེད་དུ་བརྗོད་པས་གནང༌། །གནས་སྐབས་ནད་དང་འཚེ་བ་ཅི་བྱུང་ ཡང༌། །གསང་ཆབ་བསྩལ་བ་འཐུངས་པས་གཞི་མེད་སོས། །ཡིད་ལ་འདོད་པའི་དོན་ཀུན་མ་ལུས་པ། །ཕལ་ཆེར་གསོལ་བ་བཏབ་པ་ཙམ་གྱིས་གྲུབ། །རྣམ་རྟོག་སོམ་ཉིའི་དྲ་བ་ཅི་མཆིས་པ། །ནམ་ཡང་ངག་དུ་བརྗོད་པར་མ་བགྱིས་ཀྱང༌། །དུས་ལ་བབ་ཚེ་ཚོགས་སམ་དབེན་པ་རུ། །ཐོགས་མེད་མཁྱེན་པས་ཐེ་ཚོམ་ཐམས་ཅད་བཅད།

།ཤེས་བྱ་ཇི་ལྟ་ཇི་སྙེད་ཐམས་ཅད་ལ། །སྐད་ཅིག་ཙམ་ཡང་སྒྲིབ་གཡོགས་མེད་པའི་སྤྱན། །རྟག་ཏུ་མངའ་བའི་ངེས་པ་གཏིང་ནས་བརྙེད། །རྣམ་པར་ཐར་པའི་རྒྱ་མཚོ་མཐའ་ཡས་ཅིང༌། །གཏིང་ཟབ་འཕགས་མཆོག་གིས་ཀྱང་རྟོགས་དཀའ་བ། །བསམ་གྱིས་མི་ཁྱབ་མཐའ་ཡས་མངའ་བར་གོ །དང་པོའི་ལས་ཅན་བློ་ཆུང་རྣམས་གཟུང་ཕྱིར། །དེ་དང་སྐལ་བ་མཚུངས་པར་སྟོན་པའང་མཐོང༌། །དྲེགས་ཤིང་འགྱིང་བ་སྐད་ཅིག་མི་མངའ་སྟེ། །མཉན་དེས་འགྲོགས་བདེའི་རང་བཞིན་ཉིད་ཡིན་ཡང༌། །རིགས་དང་ཐོས་པའམ་ནུས་པ་ལ་སོགས་པས། །རབ་དྲེགས་ཚངས་བསྙེམས་ཅན་རྣམས་ཉི་མའི་དྲུང༌། །སྲིན་བུའི་མེ་བཞིན་འགྱུར་བ་དུ་མ་མཐོང༌། །སྐྱོན་ལྡན་རྣམས་ཀྱི་སྐྱོན་གྱི་བང་མཛོད་རྣམས། །ཚུལ་འཆོས་འཆིང་བ་དུ་མས་བསྡམས་ན་ཡང༌། །རྒྱལ་བའི་བཀའ་ཡི་ཟླ་ཟེར་ཕོག་ཙམ་གྱིས། །རང་བཞིན་རབ་དུ་གསལ་བ་ཉིད་ཏུ་སྣང༌།།འབྲེལ་ཚད་ཐམས་ཅད་དོན་དང་ལྡན་པ་དང༌། །ཅི་མཛད་ཡོན་ཏན་ཅི་གསུངས་གདམས་ངག་ཞེས། །སྔོན་ནས་ཚིག་ཙམ་དུ་ནི་རབ་གྲགས་མོད། །ངེས་པར་མངའ་བ་དེ་ནི་བདག་གི་མགོན། །ཐུགས་རྗེའི་གཏེར་ཆེན་རྒྱལ་བ་འདི་ཡིན་ནོ། །བདག་ནི་ཕྱོགས་ཞེན་ཙམ་གྱིས་གུས་མིན་སྟེ། །ཟང་ཟིང་གནང་བས་མགུ་བར་གྱུར་པའང་མིན། །རྙེད་དང་བཀུར་སྟི་གྲགས་པ་འཁོར་གཡོག་སོགས། །ཁེ་གྲགས་ཆེད་དུ་གུས་པའང་མ་ཡིན་སྟེ། །སྙན་གྲགས་ཙམ་གྱིས་མཐོ་འགྲིམས་བགྱིས་པའང་མིན། །ཐར་འདོད་ཚེ་འདིའི་ལམ་དུ་མི་སྦྱོར་ཞིང༌། །ཐེ་ཚོམ་ཀུན་གཅོད་ཤེས་བྱ་མ་ལུས་མཁྱེན། །གསོལ་བ་བཏབ་ན་བྱིན་གྱིས་རློབ་ནུས་པའི། །ཡིད་ཆེས་ངེས་པ་གཏིང་ནས་བརྙེད་པ་ཡིན། །བདག་འདྲའི་སྐྱེ་བོ་རྣམ་རྟོག་ཆེར་རགས་པ། །ལོག་རྟོག་མདུད་པས་རབ་གཟིངས་འདི་ཡིས་ཀྱང༌། །ཇི་ལྟ་བུར་ཡང་ཚད་བཟུང་མ་ནུས་སྟེ། །དེ་སླད་བསམ་མི་ཁྱབ་པར་ཁོ་ཐག་ཆོད། །ལྷ་བསྒོམས་སྔགས་བཟླས་ལམ་གཞན་ཅི་བསྒོམས་ཀྱང༌། །རྟོག་པ་གཅིག་ལ་གཅིག་འཐུད་ཕྲེང་བར་འདུག །མགོན་འདི་ཡིད་ལ་དྲན་པ་ཙམ་གྱིས་ཀྱང༌།

།འཁྲུལ་སྣང་ཐམས་ཅད་གཅིག་ཆར་འཇིག་པ་དང༌། །གཉེན་པོའི་བློ་ཀུན་གཅིག་ཆར་སྐྱེ་བའི་ཚུལ། །སྲང་མདའི་མཐོ་དམན་ལྟ་བུར་འགྱུར་མཐོང་བས། །ཀུན་གོ་གཅིག་གིས་ཆོད་པར་ངེས་ཤེས་སྐྱེས།།སྐུ་གསུམ་སྣང་བ་པོ་ཡི་རིམ་པ་སྟེ། །གཟུགས་སྐུ་མཚན་དང་ཞལ་ཕྱག་སྣ་ཚོགས་པ། །གང་ལ་གང་གིས་འདུལ་བའི་བརྡ་བཏགས་ཙམ། །ཆོས་གྱི་སྐུ་འམ་ངོ་བོ་ཉིད་སྐུ་ནི། །རང་བཞིན་གཟོད་ནས་དག་པ་ཙམ་ལ་བརྗོད། །དེ་སླད་རྫོགས་པའི་སངས་རྒྱས་སྐད་པ་ཡང༌། །བརྟགས་ན་བདག་གི་མགོན་འདི་ཁོ་ན་ལས། །གཞན་ན་ཅུང་ཟད་ཡོད་པར་མ་འཚལ་ཏོ། །དེ་སླད་ཕྱོགས་བཅུ་དུས་གསུམ་རྒྱལ་ཀུན་དང༌། །ཆོས་དང་དགེ་འདུན་ཡི་དམ་མཁའ་འགྲོ་དང༌། །ཡེ་ཤེས་ཆོས་སྐྱོང་སྲུང་མར་བཅས་ཀུན་ཡང༌། །གཅིག་བསྡུས་རྒྱལ་བ་ཉིད་ཏུ་ཐག་ཆོད་པས། །གཞན་ན་ཡོད་སྙམ་སྐད་ཅིག་མི་བདོག་གོ །བདག་གི་ཐོག་མེད་འཁོར་བའི་དུས་ཕྱིན་ཆད། །རྒྱུད་ལ་དགེ་དང་ཡོན་ཏན་ཅི་བདོག་པ། །ཐམས་ཅད་མགོན་པོ་འདི་ཡི་བཀའ་དྲིན་ཡིན། །བདག་གི་ལུས་སྲོག་བྱེ་མར་རབ་བྱས་པ། །ལན་གྲངས་རབ་འབྱམ་རྒྱ་མཚོའི་རྡུལ་བཀོད་ཀྱང༌། །རྒྱལ་བ་མཆོག་འདིའི་བཀའ་དྲིན་ཆ་ཤས་ཀྱི། །ཆ་ཤས་ཙམ་ཡང་ཁེང་བར་མི་བདོག་གོ །དེ་ཕྱིར་ལྷ་གཅིག་སྐྱབས་གཅིག་དཔུང་གཉེན་གཅིག །བལྟ་བྱའི་ཡུལ་གཅིག་ཐོབ་བྱའི་འབྲས་བུ་གཅིག །སྒྲུབ་བྱའི་གཞི་གཅིག་ཡི་དམ་ཆོས་སྐྱོང་གཅིག །ཀུན་གོ་གཅིག་ཆོད་མི་བསྐྱོད་རྒྱལ་བ་ཡིན། །སྒྲུབ་བྱའི་ལམ་གཅིག་ལྟ་སྒོམ་སྤྱོད་པ་གཅིག །ཉམས་ལེན་གེགས་སེལ་བོགས་འདོན་གཅིག་པ་ནི༌། །མོས་གུས་གསོལ་འདེབས་རྣལ་འབྱོར་ཁོ་ན་ཡིན། །དེ་ཕྱིར་ཆོས་ཐོབ་བླ་མ་མང་ཡོད་ཀྱང༌། །གསོལ་འདེབས་བློ་གཏད་བྱ་ཡུལ་གཅིག་ཉིད་ཡིན། །གཞུང་ལུགས་གདམས་ངག་མང་ཞིག་ཤེས་ན་ཡང༌། །ཉམས་ལེན་མོས་གུས་ཕྱག་ཆེན་གཅིག་པོ་ཡིན། །བླ་མར་རྫོགས་པའི་སངས་རྒྱས་དངོས་བརྙེད་ནས། །ཟང་ཟིང་མགོ་འདོན་རེ་བ་མ་བགྱིས་སྟེ། །བློ་གཏད་ཡིད་ཆེས་སྙིང་ཕུར་ཐེབས་པའི་ཕྱིར།

།དལ་འབྱོར་དོན་དང་ལྡན་སྙམ་རེས་འགའ་སེམས།།གཞན་ཡང་སྟོན་པའི་བཀའ་ལ་མོས་པའི་རྒྱུས། །རབ་འབྱམ་གསུང་བ་ཚུལ་ཁྲིམས་དབང་ཕྱུག་ལས། །རྒྱུད་འབུམ་མདོ་མང་ཕལ་ཆེན་ཤེས་ཕྱོགས་སྟེ། །བཀའ་འགྱུར་ནང་ཚན་པོ་ཏི་དོན་གསུམ་དང༌། །གྲུབ་སྙེན་མན་སྙེ་ཆོས་ཆུང་བརྒྱ་རྩ་དང༌། །དོན་དམ་བསྙེན་པ་ལྟ་འདོད་མདོར་བསྟན་དང༌། །དཔག་བསམ་འཁྲི་ཤིང་ནཱ་རོའི་འགྲེལ་ཆེན་གཉིས། །ཆོས་རྒྱལ་བཀའ་འབུམ་ཁྲོ་ཕུ་བརྒྱ་རྩ་སོགས། །པོ་ཏི་བརྒྱ་ཕྲག་ལོངས་པའི་བཀླག་ལུང་དང༌། །དབང་དང་རྗེས་གནང་ཆེ་ཕྲན་མང་ཞིག་ནོད། །ཟླ་བ་དྲུག་དུ་ཉེ་བ་ཙམ་ཞིག་བསྟེན། །དེ་ལྟར་སྐྱེས་བུ་དམ་པ་མང་ཞིག་ལས། །ཡོན་ཏན་ཆ་ཤས་ཙམ་དེ་ནོད་པར་བྱས། །རྩེ་གཅིག་སྒྲུབ་པ་བྱེད་པར་རྟག་སྤྲོ་ཡང༌། །ནམ་ཡང་གཞན་དོན་ལྟར་སྣང་གིས་གཡེངས་སྟེ། །གཡེང་བའི་འདམ་ལས་བརྒལ་བར་མ་ནུས་སོ། །འོན་ཡང་སྔོན་ནས་རྙེད་དང་བཀུར་བསྟི་དང༌། །ཚེ་འདིའི་བྱ་བ་གཙོ་བོར་མ་བྱས་སྟེ། །ཐོས་བསམ་སྒོམ་པ་སྤེལ་མའི་ཚུལ་དུ་སྤྱད། །དབང་སྡུད་དང་ནི་མཐུ་སྒྲུབ་ལ་སོགས་པ། །ཚེ་འདིའི་ཆེད་དུ་རིག་སྔགས་མ་སྦྱར་ཞིང༌། །སྡོམ་པ་གསུམ་གྱི་སྤང་བླང་གཙོ་བོ་རྣམས། །ཅི་ནུས་ལག་ལེན་འདེབས་པའི་ལུགས་སུ་བགྱིས། །ཅུང་ཟད་ཙམ་གྱིས་ཆོག་འཛིན་མ་བགྱིས་སྟེ། །བཀའ་དང་བསྟན་བཅོས་རབ་འབྱམ་གསུང་རབ་བལྟས། །ཀུན་ལ་གཟུ་བོར་གནས་པའི་བློ་ཡིས་དཔྱད། །བཀླག་ལུང་ཙམ་ལ་ཐོབ་ཅེས་མ་བཞག་སྟེ། །ཤིན་ཏུ་དཀའ་ན་ལན་བརྒྱར་བརྟགས་ནས་ཀྱང༌། །ཐེ་ཚོམ་ཆོད་པའི་ངེས་པ་བརྙེད་པར་བྱས། །ཕྱེ་གཏོར་ཙམ་གྱིས་གཞན་མགོ་མ་བསྐོར་སྟེ། །གཟུར་གནས་བདེན་དྲང་གསོང་པོ་བགྱིས་པར་རློམ།།ཐ་སྙད་རྟོག་གེའི་གཙུག་ལག་འགའ་ཤེས་ཀྱང༌། །ཚིག་ཙམ་དག་ལ་ཡིད་རྟོན་མ་བགྱིས་ཤིང༌། །ངེས་པའི་དོན་ལ་མོས་པ་ལམ་དུ་བགྱིས། །རིམ་གྲོ་ཚེ་སྒྲུབ་སྲུང་ཟློག་ལ་སོགས་ པ། །ལུས་སྲོག་གཅེས་པར་འཛིན་པ་བློས་བཏང་སྟེ། །འདུན་མའི་བློ་ཕུགས་གང་ཡོད་ཤོག་ལ་གཏད།

།དགྲ་འདུལ་གཉེན་འདབ་སྐྱོང་བར་མ་ཁོམ་སྟེ། །ཚེ་འདིའི་མཐུན་འཇུག་ཀུན་ལ་ཕྱི་ཕྱག་བཙལ། །རང་ཕྱོགས་གཞན་ཕྱོགས་མང་པོ་མི་བདོག་སྟེ། །འགྲོ་ཀུན་ཕ་མ་ཡིན་པར་གོ་བའི་ཕྱིར། །ཐམས་ཅད་རང་གི་ཕྱོགས་སུ་ཁ་ཚོན་བཅད། །ཆགས་སྡང་སོག་ཅིང་སྡིག་རྒྱུན་འཕེལ་མཐོང་ནས། །དགོན་གནས་འཛིན་དང་གྲྭ་སློབ་ཡོན་བདག་གི །ངོ་སྲུང་ཕྱོགས་རིས་འཛིན་པ་བློས་བཏང་སྟེ། །གར་སྐྱིད་ཕ་ཡུལ་སུ་བྱམས་ཕ་མ་ཡིན། །གནས་ལ་ངེས་མེད་བུང་བ་ཚང་ཚོལ་སྟེ། །ཚེ་འདི་དོན་གཉེར་རྣམས་དང་བློ་མི་བསྟུན། །འཚོ་བ་བྱ་ཚོལ་བསོད་སྙོམས་སྤྱོད་པ་སྟེ། །ཟས་ནོར་གསག་སའི་བང་མཛོད་བདག་ལ་མེད། །གང་དུ་སྡོད་ཀྱང་སུ་ཡིས་མི་སྲུང་ཞིང༌། །གང་དུ་འགྲོ་ཡང་སུ་ཡིས་མི་བཤོལ་བ། །དེ་ཕྱིར་འགྲོ་འདུག་བདེ་བ་ཙམ་ཞིག་ཡིན།།ལྟ་དང་གྲུབ་མཐའི་ཚོགས་རྣམས་ཐམས་ཅད་ཀྱང༌། །བློས་བྱས་རྟོག་པའི་ཕྲེང་བ་ཡིན་མཐོང་ནས། །ཐེར་ཟུག་ཞེན་པའི་བློ་ཡི་སྦྲུལ་མདུད་གྲོལ། །ཡི་དམ་ལྷ་ལ་དངོས་གྲུབ་མི་རེ་ཞིང༌། །ལྟ་བ་གཞུང་ལུགས་ཀུན་ལ་རག་མ་ལུས། །བློས་བྱས་རྣམ་རྟོག་སྒོམ་པར་མ་འཁྲུལ་ཞིང༌། །ཐེག་པ་ཀུན་གྱི་སྤྱོད་པས་མ་བཅིངས་པ། །འབྲས་བུ་ཡིད་སྨོན་རེ་བ་མེད་པ་ཡིན། ། རྒྱལ་བ་མཆོག་གི་བྱིན་བརླབས་ཁོ་ན་ཡིས། །བཀའ་དང་བསྟན་བཅོས་གཞུང་ལུགས་དུ་མ་ནི། །སྦྱངས་པ་བགྱིས་དང་མ་བགྱིས་མང་ཞིག་ལ། །གཞན་དྲིང་མི་འཇོག་སྤོབས་པ་ཅུང་ཟད་ཐོབ། །མཐའ་བྲལ་དབུ་མའི་གཞུང་ལུགས་ཆེན་པོ་དང༌། །རྡོ་རྗེ་ཐེག་པའི་ཟབ་ལམ་ཕྱག་རྒྱ་ཆེ། །བཀའ་བརྒྱུད་བྱིན་རླབས་ལམ་དུ་གཅིག་འདྲེས་པ། །བདེན་གཉིས་དབྱེར་མེད་གནད་གསང་ཅུང་ཟད་གོ།ངེས་པར་གཞན་ལ་ཕན་པའི་དོན་མཐོང་ན། །བདག་ལུས་དུམ་བུར་གསེ་ཞིང་བཅད་བྱས་ནས། །སྟེར་བར་ནུས་པའི་བློ་ཞིག་ཡོད་མོད་ཀྱང༌། །བདག་ཉིད་མཐུ་དང་ནུས་པ་དམན་པའི་ཕྱིར། །གཞན་ལ་ཕན་ངེས་ཅི་ཡང་མ་གྲུབ་མོད། །འོན་ཡང་འཆད་རྩོམ་ལྟར་སྣང་འགའ་བགྱིས་པ། །རྙིགས་དུས་དངོས་སུ་སྨིན་གྲོལ་མ་ནུས་ཀྱང༌།

།བརྒྱུད་ནས་གཞན་ལ་ཅུང་ཟད་ཕན་ནམ་སྙམ། །ཕྱི་ནས་སྐྱེ་བ་ཚེ་རབས་ཀུན་ཏུ་ཡང༌། །རྫོགས་པའི་སངས་རྒྱས་མི་བསྐྱོད་ཞབས་པད་དང༌། །སྐད་ཅིག་ཙམ་ཡང་འབྲལ་བ་མེད་པ་ཡིས། །གང་བཞེད་ཕྲིན་ལས་ཐམས་ཅད་བདེ་བླག་དུ། །ཐོགས་མེད་སྒྲུབ་པོར་སྨོན་ལམ་བཏབ་པ་ཡིན། ། ཐམས་ཅད་འདུན་པའི་ཁྱད་པར་ཡིན་པའི་ཕྱིར། །དེ་དག་རྣམས་ཀྱང་འགྲུབ་པར་ངེས་པ་ སྟེ། །དེ་སླད་རྒྱལ་བ་རིགས་བདག་མཆོག་ཉིད་ཀྱིས། །རྟག་པར་རྗེས་སུ་འཛིན་པར་གདོན་མི་ཟ།།མདོར་ན་བདག་ཉིད་སྐྱེས་ནས་ད་ལྟ་བར། །སྤྱོད་ཚུལ་ཡོན་ཏན་ལྟ་བུར་སྣང་བ་རྣམས།། རགས་པར་བརྗོད་པ་དེ་ཙམ་ཞིག་ཡིན་མོད། །སྐྱོན་གྱི་ཕྲེང་བ་བགྲང་གིས་ཇི་ལྟར་ལང༌།། དེ་སླད་རང་གི་རྟོགས་པ་བརྗོད་ཟིན་ཏོ། །དེ་ལྟར་བདག་ཚུལ་དྲང་པོར་བརྗོད་འདི་ལས།། གལ་ཏེ་དགེ་བ་ཅུང་ཟད་ཐོབ་སྲིད་ན། །དེ་ཡིས་བདག་དང་འགྲོ་བ་ཐམས་ཅད་ནི། །རིགས་བདག་རྒྱལ་བ་ཉིད་དུ་གྲུབ་གྱུར་ཅིག།

རང་གི་རྟོགས་པ་བརྗོད་པ་འཁྲུལ་པའི་བཞིན་རས་འཆར་བའི་མེ་ལོང་ཞེས་བྱ་བ་འདི་ནི། ལུགས་གཉིས་ཀྱི་ཡོན་ཏན་རྒྱ་ཆེན་པོ་མངའ་བ་བྱིང་པ་ཆོས་ཀྱི་རྗེ་ཀུན་སྤངས་པ་ལྕམ་སྲིང་གིས་ཐོག་མར་ནན་ཏན་ཆེས་ཆེན་པོས་བསྐུལ་བར་མཛད་པའི་རྒྱུ་དང༌། ལྷོ་གནས་མཆོག་དཔལ་གྱི་ཙཱ་རི་ཏ྄འི་གཙུག་གི་ནོར་བུ་རྡོ་རྗེ་འཛིན་པ་ཀུན་དགའ་རྣམ་པར་རྒྱལ་བའི་གསུང་གིས་འཕྲལ་དུ་བསྐུལ་བའི་རྐྱེན་ལྷན་ཅིག་པ་ལས་བཅོམ་ལྡན་འདས་མི་སྐྱོད་ཞབས་སྙིང་གི་དབུས་སུ་འཛིན་པ་བསོད་སྙོམས་པ་གཙུག་ལག་ཕྲེང་བ་རང་ཉིད་ཀྱི་རང་ལོ་སོ་དགུུ་པ་ལྕགས་མོ་གླང་གི་ལོ་ནག་པའི་ཟླ་བ་ལ་ལྷོ་གནས་མཆོག་དཔལ་གྱི་ཙཱ་རི་ཏྲ། བདེ་ཆེན་རིགས་བསྡུས་ཀྱི་ཕོ་བྲང༌། ཀུན་སྣང་སྒྱུ་འཕྲུལ་གྱི་ཞིང་ཁམས་ཆེན་པོའི་ཆ། ཡུལ་སྨད་མཁའ་འགྲོའི་ཕོ་བྲང་གི་བྱེ་བྲག དཔལ་ལྡན་ལྷ་མོ་རེ་མ་ཏིའི་ཕོ་བྲང༌། ནགས་ཚལ་སྟུག་པོའི་དབུས་རོང་ཆུང་བསམ་གཏན་གྱི་ཁང་བུར་སྦྱར་བའོ།། །། དཔའ་བོ་གཙུག་ལག་ཕྲེང་བའི་གསུང་འབུམ་དཀར་ཆགའདི་ག་ཝ་ཎཱ་བཛྲ་བིདྱཱ་དཔེ་མཛོད་ཁང་དུ་བཞུགས་པའི་དཔའ་བོ་ གཙུག་ལག་ཕྲེང་བའི་གསུང་ཐོར་བུའི་སྐོར། རྗེ་བཙུན་མར་པའི་རྣམ་པར་ཐར་པ་གྲུབ་པའི་ངོ་མཚར་བརྗོད་པ་ལྡེབ། ༦༩ཕྱག་རྒྱ་ཆེན་པོ་ལྔ་ལྡན་གྱིས་མན་ངག་ལྡེབ། ༡༩ཐུགས་རྗེ་ཆེན་པོའི་སྨར་ཁྲིད་ཚེམ་བུ་ལུགས་ལྡེབ། ༨རི་ཆོས་གནད་ཀྱི་ལྡེ་མིག་ལྡེབ། ༡༨རྗེ་རང་བྱུང་བའི་གསུང་ལས་བྱུང་བ་རི་ཆོས་བདུད་རྩིའི་ཉིང་ཁུ་ལྡེབ། ༡༠སྐལ་ལྡན་བྱང་ཆུབ་ཏུ་བསྐུལ་བའི་ཕོ་ཉ་སྙིང་པོའི་སྐྱེས་ཀྱི་དམ་པ་ཕྲིན་ཡིག་ཚིགས་བཅད་ཀྱི་ཚོགས་ལྡེབ། ༤༩ ( མགུར། ) ཟབ་མོ་ལྟ་བའི་གཞུང་སྤྱོད་འཇུག་གི་སེམས་བསྐྱེད་བླང་ཆོག་དང༌། རྒྱ་ཆེན་སྤྱོད་པའི་གཞུང་བྱང་སའི་ལུགས་ཀྱི་སེམས་སྐྱེད་ཀྱི་ཆོ་ག་དང༌། དོན་དམ་པའི་སེམས་བསྐྱེད་བླང་ཆོག་འཕགས་པ་ཀླུ་སྒྲུབ་ཀྱིས་མཛད་པ་རྣམས་ལྡེབ། ༡༣ཕྱག་རྒྱ་ཆེན་པོ་ལྔ་ལྡན་གྱི་གདམས་པ་དགོས་འདོད་སྩོལ་བ་མཆོག་གི་ནོར་བུའི་ གཏེར་ལྡེབ།

༣༦བཅོམ་ལྡན་འདས་དཔལ་རྣམ་པར་སྣང་མཛད་ཀྱི་སྒོ་ནས་ངན་སོང་ཐམས་ཅད་ཡོངས་སུ་སྦྱོང་བར་བྱེད་པའི་སྒྲུབ་ཐབས་དཀྱིལ་འཁོར་གྱི་ཆོ་ག་ངན་འགྲོ་ཐམས་ཅད་ཡོངས་སུ་སྦྱོང་བར་བྱེད་པ་ཞེས་བྱ་བ་ལས་ཆོ་ག་འབྲིང་པོ་ལྡེབ། ༦༨རྣམ་པར་འཐག་པ་བསྡུས་པའི་བསྟན་བཅོས་ལོག་རྟོག་རྣམ་སྦྱོང་ལྡེབ། ༣༤ལྷ་ཆེན་འཛམ་གླིང་རྒྱན་གྱི་གཟུངས་བཞུགས་དཀར་ཆག་ལྡེབ། ༡༦དཔལ་རྗེ་བཙུན་རྡོ་རྗེ་རྣལ་འབྱོར་མའི་གསང་བའི་སྒྲུབ་ཐབས་ཀྱི་རྣམ་པར་བཤད་པ་ཟབ་མོ་རྣམ་འབྱེད་ལྡེབ། ༡༣༥བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྣམ་པར་བཤད་པ་ཐེག་ཆེན་ཆོས་ཀྱི་ རྒྱ་མཚོ།དམ་པའི་ཆོས་ཀྱི་འཁོར་ལོས་བསྒྱུར་རྒྱལ་རྣམས་ཀྱི་འབྱུང་བ་གསལ་བར་བྱེད་པ་མཁས་པའི་དགའ་སྟོན།དཔལ་དུས་ཀྱི་འཁོར་ལོའི་མན་ངག་རྩིས་ཀྱི་བསྟན་བཅོས་ཀུན་ལས་བཏུས་པ་རིན་པོ་ཆེའི་རྒྱས་འགྲེལ་རིན་པོ་ཆེའི་གཏེར་མཛོད། དཔལ་དུས་ཀྱི་འཁོར་ལོའི་བསྟན་བཅོས་ཀུན་ལས་བཏུས་པའི་འདས་ལོའི་རེའུ་མིག་གསལ་བར་བྱེད་པ་བཀླགས་པས་གྲུབ་པ་ཆེན་པོ། དཔལ་དུས་ཀྱི་འཁོར་ལོའི་རྩིས་ཀྱི་བསྟན་བཅོས་ཀུན་ལས་བཏུས་པའི་འདས་ལོའི་རེའུ་མིག་དངོས་རྣམས་བཞུགས་སོ།།༡ འོག་མིན་སྲས་མཁར་གྱི་གནས་སྤྲུལ་པའི་ཕོ་བྲང་ཆེན་པོར་གསེར་ཐོག་ཇི་ལྟར་བསྒྲུབ་པ་ ལས་བརྩམས་པའི་དཀར་ཆག་གི་ཡིག་ཚངས་བརྗོད་པ་ངོ་མཚར་རྒྱ་མཚོ་རྨད་དུ་བྱུང་བའི་ གཏམ་ལྡེབ། ༣༢༢ མཐུ་སྟོབས་ཡང་རྩེ་སོགས་ཀྱི་བཀོད་ཡིག་ལྡེབ། ༧༣ མཐུ་སྟོབས་གླིང་གི་བཀོད་ཡིག་ལྡེབ། ༨༤ སངས་རྒྱས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་བྱུང་བ་ལྡེབ། ༩༥ སྐུ་མཁར་རིན་པོ་ཆེ་ལ་གསེར་ཐོག་ཇི་ལྟར་བསྒྲུབ་པའི་ཚུལ་མདོར་བསྡུས་པ་ལྡེབ། ༦༧ སྲས་མཁར་སྤྲུལ་པའི་ཕོ་བྲང་འོག་མིན་རྩེའི་རྒྱ་ཕུབས་གནམ་རྒྱན་གྱི་དཀྱིལ་འཁོར་བཀོད་ཡིག་ལྡེབ། ༨༨ དྲིལ་ཕྲེང་གི་བཀོད་ཡིག་ལྡེབ། ༡༩ སྐུ་མཁར་གྱི་འོག་མིན་རྩེའི་ལོགས་བྲིས་ནང་གི་བཀོད་ཡིག་ལྡེབ།

༢༡༠ སྐུ་མཁར་གྱི་བར་སྒོ་ཤར་འཁྱམས་ཀྱི་བྱ་སྤྱོད་རྣལ་འབྱོར་གསུམ་ལས་བྱ་རྒྱུད་ཀྱི་གཙོ་ བོ་རྣམས་ཀྱི་བཀོད་ཡིག་ལྡེབ། ༢༡༡ ཐེག་མཆོག་སྔགས་ཀྱི་ཕོ་བྲང་ཆེན་པོར་བྱ་སྤྱོད་རྣལ་འབྱོར་གསུམ་ལས་སྤྱོད་རྒྱུད་ རིགས་གསུམ་གྱི་སྐབས་ཀྱི་བཀོད་ཡིག་ལྡེབ། ༡༠༡༢ ཐེག་མཆོག་ཕོ་བྲང་དུ་བྱ་སྤྱོད་རྣལ་འབྱོར་གསུམ་ལས་བྱ་རྒྱུད་རིགས་དྲུག་གི་སྐབས་ ཀྱི་བཀོད་ཡིག་ལྡེབ། ༣༧༡༣ ཐེག་མཆོག་ཕོ་བྲང་གི་ལྷོ་ཤར་སྒྲོལ་མ་བརྒྱ་རྩའི་ལྷ་ཚོགས་ཀྱི་བཀོད་ཡིག་ལྡེབ། ༦༡༤ ཞིང་ཁམས་འདི་ལ་གཟའ་ཡུམ་དང་ཚོགས་བདག་གིས་གཟུངས་མ་མགོན་གྱི་རྒྱུད་ རིས་གཟུངས་རིས་འགའ་ལྡེབ། ༢༡༥ མ་མགོན་གྱི་ཐང་སྐུའི་བཀོད་ཡིག་ལྡེབ། ༧༡༦ མཆོད་རྫས་ཕུལ་བའི་ཞལ་ཡིག་ཕྱི་མོ་བརྙེད་པ་རྣམས་ལྡེབ། ༡༠༡༧ སངས་རྒྱས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་དྲི་གཙང་ཁང་དུ་ བཞུགས་པའི་སངས་རྒྱས་རྣམས་ཀྱི་མཚན་ཡིག་རགས་པ་ཙམ་ལྡེབ། ༩༡༨ བླ་མ་ལྷ་ཁང་དུ་བཀའ་བརྒྱུད་ཀྱི་བླ་མ་དང་གཉིས་མེད་རྒྱུད་ཀྱི་ལྷ་ཚོགས་བཞུགས་ པའི་བཀོད་ཡིག་ལྡེབ། ༡༦༡༩ འོད་ལྡན་གྱི་བཀོད་ཡིག་ལྡེབ། ༡༢༠ བཀོད་པ་བསམ་ཡས་སུ་བླ་མེད་ཕ་རྒྱུད་མ་རྒྱུད་གཉིས་བཞུགས་པ་ལས་ནུབ་གུང་ བདེ་མཆོག་མཁའ་འགྲོ་རྒྱ་མཚོ་སོགས་ཀྱི་བཀོད་ཡིག་ལྡེབ། ༣༨༢༡ བཀོད་པ་བསམ་ཡས་སུ་བདེ་དགྱེས་སོགས་ཀྱི་རྒྱུད་རིས་བསྡུས་པའི་བཀོད་ ཡིག་ལྡེབ། ༡༢༢ དགྱེས་རྡོར་བརྟག་གཉིས། གུར། ཕྱག་ཆེན་ཐིག་ལེ། ཡེ་ཤེས་སྙིང་པོ། ཡེ་ཤེས་ཐིག་ལེ། སམྦཱུ་ཊ་རྣམས་ཀྱི་བཀོད་ཡིག་ལྡེབ། ༡༩༢༣ ཕ་རྒྱུད་ལས་གསང་འདུས་སོགས་ཀྱི་བཀོད་ཡིག་ལྡེབ། ༡༠༢༤ བཀོད་པ་བསམ་ཡས་སུ་བླ་མེད་ཕ་རྒྱུད་མ་རྒྱུད་གཉིས་ལས་ཕ་རྒྱུད་གཤེད་སྐོར་ གྱི་བཀོད་ཡིག་ལྡེབ། ༡༡༢༥ ཐེག་མཆོག་སྔགས་ཀྱི་ཕོ་བྲང་དུ་བྱ་སྤྱོད་རྣལ་འབྱོར་གསུམ་ལས་རྣལ་འབྱོར་རྒྱུད་ ཀྱི་བཀོད་ཡིག་ལྡེབ། ༡༨༢༦ རྟེན་འབྲེལ་གྱི་བརྟགས་དཔྱོད་ལྡེབ། ༤༥༢༧ འཕགས་མ་ཡིད་བཞིན་འཁོར་ལོའི་སྒྲུབ་ཐབས་འདོད་འཇོའི་བུམ་བཟང་ལྡེབ།

༢༥༢༨ གསང་སྔགས་བཟླ་ཚུལ་ཕྲེང་བཤད་སོགས་དགོས་གལ་ཤིན་ཏུ་ཆེ་བའི་ཕྱག་ དཔེ་ལྡེབ། ༡༡༢༩ དཔལ་དུས་ཀྱི་འཁོར་ལོའི་མན་ངག་རྩིས་ཀྱི་བསྟན་བཅོས་ཀུན་ལས་བཏུས་པའི་ འདས་ལོའི་རེའུ་མིག་གསལ་བར་བྱེད་པ་བཀླགས་པས་གྲུབ་པ་ཆེན་པོ་ལྡེབ། ༢༡༣༠ རྗེ་བཙུན་མར་པའི་རྣམ་པར་ཐར་པ་གྲུབ་པའི་ངོ་མཚར་བརྗོད་པ་ལྡེབ། ༦༥༣༡ ཕྱག་རྒྱ་ཆེན་པོ་ལྔ་ལྡན་གྱི་གདམས་པ་དགོས་འདོད་སྩོལ་བ་མཆོག་གི་ནོར་བུའི་གཏེར་ ལྡེབ། ༡༦༣༢ རྣམ་རྟོག་ཆོས་སྐུའི་དོན་ཡང་དག་པར་བརྗོད་པ་རྒྱལ་བ་ཐམས་ཅད་ཀྱི་ཞལ་ ལུང་ལྡེབ། ༧༣༣ དཔལ་དུས་ཀྱི་འཁོར་ལོའི་མན་ངག་རྩིས་ཀྱི་བསྟན་བཅོས་ཀུན་ལས་བཏུས་པ་ཆེན་ པོའི་རྒྱས་འགྲེལ་རིན་པོ་ཆེའི་གཏེར་མཛོད་ལྡེབ། ༢༥༣༣༤ གཙང་ཁང་དུ་ཞལ་ཡིག་སངས་རྒྱས་ཀྱི་མཚན་ལྔ་སྟོང་བཞི་བརྒྱ་དང་གསུམ་པ་ ལྡེབ། ༦༣༥ བསྐལ་བཟང་གི་སངས་རྒྱས་བྱང་སེམས་ཀྱི་མཚན་ཡིག་ལྡེབ། ༧༣༦ མདོ་ཁྱམས་གཡོན་ཕྱོགས་ཀྱི་བྱམས་པ་སོགས་གཙོ་བོ་བདུན་གྱི་མཚན་ཡིག་ལྡེབ། ༡༣༧ ཟབ་མོ་ལྟ་བའི་སྒོ་སྲུངས་དམ་ཅན་འཁོར་བཅས་ཀྱི་བཀོད་ཡིག་ལྡེབ། ༡༣༨ རྒྱལ་སྲས་རྒྱ་མཚོའི་མདོ་རིས་བཀོད་ཡིག་ལྡེབ། ༡༣༦༣༩ སྒོ་གཡབས་སྟེང་གི་བཀོད་ཡིག་ལྡེབ། ༦༤༠ སེང་ཁྲི་རྡོ་རྗེ་གདན་གྱི་བཀོད་ཡིག་ལྡེབ། ༣༤༡ རྒྱ་གར་རྡོ་རྗེ་གདན་གྱི་བཀོད་ཡིག་ལྡེབ། ༢༤༢ སྣང་བ་རབ་གསལ་གྱི་བཀོད་ཡིག་ལྡེབ། ༥༤༣ ཐར་འཁོར་གྱི་བཀོད་ཡིག་ལྡེབ། ༤༤༤ སྲིད་འཁོར་དང་ཐར་འཁོར་གྱི་བཀོད་ཡིག་ལྡེབ། ༤༤༥ འདུལ་བའི་ཆོ་འཕྲུལ་བཀོད་ཡིག་ལྡེབ། ༢༤༦ རྡོ་རྗེ་རྣལ་འབྱོར་མ་ལྷན་ཅིག་སྐྱེས་མའི་བསྐྱེད་རིམ་ལྷ་ཁྲིད་ཀྱི་རྣམ་བཤད་རྣམ་འབྱེད་  ཀྱི་སྙིང་པོ་བསྡུས་པ་ལྡེབ། ༣༢༤༧ མགུར་ལྡེབ། ༦༧༄༅། །དཔའ་བོ་གཙུག་ལག་ཕྲེང་བའི་གསུང་འབུམ་དཀར་ཆག་རྒྱས་པ་བཞུགས་སོ།། ༄༅། །གླེགས་བམ་འདི་རྣམས་ཀྱི་ཐོ་ཡིག་རང་གིས་སྦྱར་བ་བཞུགས་སོ།། ཕན་བདེའི་འབྱུང་གནས་བླ་མ་ཡི་དམ་དང༌།།མཁའ་འགྲོ་ཆོས་སྐྱོང་ཀུན་ལ་བཏུད་བྱས་ཏེ།།དཔལ་ལྡན་གཙུག་ལག་ཕྲེང་བ་རང་ཉིད་ཀྱིས།།བརྩམས་པའི་ཆོས་ཀྱི་མིང་གི་ཕྲེང་བ་དགོད།།དེ་ཡང་མཆོད་བརྗོད་བསྟོད་ཚོགས་ཀྱི་སྐོར།

རྣམ་ཐར་ཆོས་འབྱུང་གི་སྐོར། སྒྲ་དང་སྨན་དཔྱད་ཀྱི་སྐོར། མདོ་རྒྱུད་ལུང་བསྡུས་ཀྱི་སྐོར། རྣམ་བཤད་ཟིན་བྲིས་ཀྱི་སྐོར། མངོན་དཀྱིལ་སྒྲུབ་ཐབས་ཀྱི་སྐོར། བྱ་བ་ཆོས་སྤྱོད་ཀྱི་སྐོར། རང་གི་རྟོགས་བརྗོད་ལ་སོགས་པ་ཐུན་མོང་མ་ཡིན་པའི་སྐོར། ཉམས་ལེན་ཁྲིད་ཡིག་གི་སྐོར། གནད་དུ་ཕོག་པར་འདོམས་པ་ཞལ་གདམས་སུ་གྲགས་པའི་སྐོར། མན་ངག་སྣ་ཚོགས་པའི་སྐོར། དཀར་ཆག་བཀོད་ཡིག་གི་སྐོར། སྔོ་བ་བཀྲ་ཤིས་ཀྱི་སྐོར་རྣམས་ལས། དང་པོ་མཆོད་བརྗོད་བསྟོད་ཚོགས་ཀྱི་སྐོར་ལ། རྗེ་བཙུན་རྡོ་རྗེ་འཆང་ཆེན་པོ་ཀརྨ་པའི་ཞབས་ལ་བསྟོད་པ་རིན་པོ་ཆེའི་ཕྲེང་བ་སོགས་བསྟོད་པ་གཉིས། བཅོམ་ལྡན་འདས་རྡོ་རྗེ་འཆང་ཆེན་པོ་ལ་བསྟོད་པ་ཆོས་ཐམས་ཅད་ཀྱི་རང་བཞིན་སྟོན་པ་ཞེས་བྱ་བ། ཏཻ་ལོ་པ་ལ་བསྟོད་པ་བྱིན་རླབས་འགུགས་བྱེད། ནཱ་རོ་པ་ལ་བསྟོད་པ་ཕྲིན་ལས་བསྐུལ་བ་སྟེ་གསུམ། བྱང་ཆུབ་སེམས་དཔའ་བློ་གྲོས་རིན་ཆེན་ལ་བསྟོད་པ་དད་པའི་རྔ་སྒྲ། དཔལ་ས་ར་ཧ་ཆེན་པོ་ལ་བསྟོད་པ་གྲུབ་པའི་ངོ་མཚར་གྱི་གླེང་སློང༌། སྟོན་པ་གཉིས་པ་ཀླུ་ཞབས་ལ་བསྟོད་པ་བཀའ་དྲིན་མི་བསྐྱུད་པའི་ས་བོན། སློབ་དཔོན་ཨཱརྱ་དེ་ཝ་ལ་བསྟོད་པ། འཇིགས་བྲལ་ཟླ་བའི་ཞབས་ལ་བསྟོད་པ་བདེན་པའི་ཚིག ཤ་ཝ་རི་དབང་ཕྱུག་ལ་བསྟོད་པ་དེ་ཁོ་ན་ཉིད་ཀྱི་གླུ། མངའ་བདག་མཻ་ཏྲི་པ་ལ་བསྟོད་པ་ཡོན་ཏན་གསལ་བ་རྣམས་ལ་དཔེ་ཚན་གཅིག རྗེ་མར་པ་ལ་བསྟོད་པ་ཡོན་ཏན་ཇི་ལྟ་བར་བརྗོད་པ། རྗེ་མི་ལ་ལ་བསྟོད་པ་བཀའ་དྲིན་དྲན་པ། རྗེ་སྒམ་པོ་པ་ལ་བསྟོད་པ་བླ་མའི་ཡོན་ཏན་དྲན་པ་རྣམས། སློབ་དཔོན་ཆེན་པོ་རྟ་དབྱངས་ལ་བསྟོད་པ་ཐུབ་བསྟན་སྣང་བྱེད། བདག་ཉིད་ཆེན་པོ་ཞི་བའི་ལྷ་ལ་བསྟོད་པ་ངོ་མཚར་སྣང་བ། སྟོན་པ་གཉིས་པ་དཔལ་ལྡན་མར་མེ་མཛད་བཟང་པོ་ལ་བསྟོད་པ་དད་པའི་མྱུ་གུ་ཡོངས་སུ་སྨིན་པའི་སྙེ་མ། མཁས་ཤིང་གྲུབ་པ་བརྙེས་པའི་བྱང་ཆུབ་སེམས་དཔའ་ཆེན་པོ་མ་ཧཱ་ལོ་ཙཱ་བ་བྱམས་པའི་དཔལ་ལ་བསྟོད་པ་ཡོན་ཏན་ཡོངས་སུ་དྲན་པ།

རྗེ་བཙུན་མཁན་ཆེན་ལོ་ཙཱ་བ་ཆེན་( དོན་གྱི་སླད་དུ་མཚན་ནས་སྨོས་ན་རྗེ་ཆོས་སྐྱོང་བཟང་པོ་མཆན། ) པོ་ལ་བསྟོད་པ་ཡོན་ཏན་མི་ཟད་པའི་འབྱུང་གནས། མཁས་གྲུབ་ཆེན་པོ་ཆོས་རྒྱལ་བསྟན་པའི་རྒྱལ་མཚན་ལ་བསྟོད་པ་བླ་མའི་ཡོན་ཏན་དྲན་བྱེད་དེ་རྩ་བརྒྱུད་ཀྱི་བླ་མའི་བསྟོད་པ་རྣམས་དང༌། བཅོམ་ལྡན་འདས་ཐུབ་པའི་དབང་པོའི་སྐྱེས་པའི་རབས་རྨད་དུ་བྱུང་བ་བརྒྱ་རྩ་བརྒྱད་ལ་ཕྱག་འཚལ་བའི་ཚིགས་སུ་བཅད་པ། སྐྱེས་པའི་རབས་མཆོག་ཏུ་ངོ་མཚར་བའི་དཔག་བསམ་གྱི་འཁྲི་ཤིང་ཆེན་པོའི་ཡལ་འདབ་བརྒྱ་རྩ་བརྒྱད་ལ་ཕྱག་འཚལ་བའི་ཚིགས་སུ་བཅད་པ་སྡོམ་ཚིག་དང་བཅས་པ། དེ་བཞིན་གཤེགས་པའི་མཛད་པ་བཅུ་གཉིས་ཀྱི་བསྟོད་པ་གཉིས། བསམ་གྱིས་མི་ཁྱབ་པར་བསྟོད་པ། བདུད་ཐམས་ཅད་ལས་རྣམ་པར་རྒྱལ་བར་བསྟོད་པ། བློ་ལས་འདས་པར་བསྟོད་པ། སྟོན་པའི་བསྟོད་པ་ཡིད་ཀྱི་གདུང་བ་རྣམ་པར་སེལ་བ། སྟོན་པ་ལ་བསྟོད་པ་ཐུགས་རྗེ་རྣམ་པར་བསྐུལ་བ། སྟོན་པ་དེ་བཞིན་གཤེགས་པ་ལ་བསྟོད་པ་ཡིད་ཀྱི་གདུང་བ་སེལ་བ། སྟོན་པ་ལ་བསྟོད་པ་བདུད་བཞི་རབ་ཏུ་བཅོམ་པ་རྣམས་དཔེ་ཚན་གཅིག བསྐལ་བཟང་གི་སངས་རྒྱས་སྟོང་གི་མཚན་གྱི་ཕྲེང་བ་ལ་བསྟོད་པ་དད་པའི་མེ་ཏོག་ཀུན་ནས་ཁ་བྱེ་བའི་མྱུ་གུ། དམ་པའི་ཆོས་ལ་བསྟོད་པ། ལྷག་པའི་ལྷ་ཡི་དམ་གྱི་ལྷ་ལ་བསྟོད་པའི་ཚོགས་ལས། བཅོམ་ལྡན་འདས་མགོན་པོ་ཚེ་དཔག་མེད་ལ་བསྟོད་པ་གསུམ། བཅོམ་ལྡན་རིན་ཆེན་འབྱུང་ལྡན་ལ་བསྟོད་པ་རབ་ཏུ་བརྟན་པའི་རྡོ་རྗེ། རྡོ་རྗེ་སེམས་དཔའ་ལ་བསྟོད་པ་དད་པའི་རྣ་རྒྱན་རྣམས། འཇམ་དཔལ་དབྱངས་ལ་བསྟོད་པ་རིན་ཆེན་ཕྲེང་བ། ཀུ་མུ་དཱའི་ཕྲེང་བ། བསྟོད་པ་ཡིག་དྲུག་དང་སྦྱར་བ་སྟེ་གསུམ། འཕགས་མཆོག་འཇིག་རྟེན་གསུམ་གྱི་དབང་ཕྱུག་པདྨ་དཀར་པོའི་དཔལ་ལ་བསྟོད་པ་སྙིང་རྗེའི་ཀུ་མུད་མཛེས་པར་བཞད་པའི་ཟླ་འོད་སོགས་བསྟོད་པ་བཞི། བཅོམ་ལྡན་གསང་བའི་བདག་པོ་ཕྱག་ན་རྡོ་རྗེ་ལ་རྒྱུད་བཞིན་དུ་བསྟོད་པ།

བཅོམ་ལྡན་གཏུམ་པོ་དཀར་པོ་ལ་བསྟོད་པ་དད་པའི་སྙེ་མ་དང༌། ཤེས་ཕྱིན་དཀར་པོ་ལ་བསྟོད་པ་གཉིས། འཕགས་མ་ཡིད་བཞིན་འཁོར་ལོའི་ཐུགས་རྗེ་ལ་བསྐུལ་མ་གདབ་པ་དད་པའི་འཁྲི་ཤིང་སོགས་སྒྲོལ་མའི་བསྟོད་པ་བདུན་དང༌། དབྱངས་ཅན་ལྷ་མོའི་བསྟོད་པ་དྲི་ཟའི་གླུ་དབྱངས་སོགས་བསྟོད་པ་གསུམ་དང༌། ཆོས་སྐྱོང་ལ་བསྟོད་པ་བཞི་རྣམས། གསོལ་འདེབས་ཀྱི་ཚོགས་ལ་ཆོས་ཚན་ཉེར་བདུན། བརྟན་བཞུགས་སོགས་ཀྱི་ཚོགས་ལ་ཚན་པ་བདུན། ཉེ་བའི་ཐུང་སྤྱོད་དཔལ་ཙཱ་རི་ཏྲའི་གནས་ལ་བསྟོད་པ་གཉིས་རྣམས་བཞུགས་སོ།། གཉིས་པ་རྣམ་ཐར་ཆོས་འབྱུང་གི་སྐོར་ལ། བྱང་ཆུབ་སེམས་དཔའ་ནོར་བུ་བཟང་པོའི་རྟོགས་པ་བརྗོད་པ་དད་པའི་འཁྲི་ཤིང༌། རྗེ་བཙུན་མར་པའི་རྣམ་པར་ཐར་པ་གྲུབ་པའི་ངོ་མཚར་བརྗོད་པ། བཀའ་བརྒྱུད་ཀྱི་བླ་མའི་རྣམ་ཐར་ཟིན་བྲིས་ཆུང་ངུ༌། རྗེ་དཔའ་བོ་སྐུ་སྐྱེ་ན་རིམ་གྱི་རྣམ་ཐར་ངོ་མཚར་སྙིང་པོ། དམ་པའི་ཆོས་ཀྱི་འཁོར་ལོས་བསྒྱུར་རྒྱལ་རྣམས་ཀྱི་བྱུང་བ་གསལ་བར་བྱེད་པ་མཁས་པའི་དགའ་སྟོན་ཞེས་བྱ་བའི་ལེགས་པར་བཤད་པ་ལ་ཡན་ལག་ཆེན་པོ་ལྔ་ལས། ཐོག་མར་འཇིག་རྟེན་གྱི་ཁམས་སྤྱིར་བསྟན་པ་སྟེ་ཡན་ལག་དང་པོ། ཡན་ལག་གཉིས་པ་རྒྱ་གར་གྱི་སྐབས་ལ། སྟོན་པའི་མཛད་པ་བཤད་པ། བཀའ་བསྡུ་བ་ཁྱད་པར་དུ་བཤད་པ། དཀོན་མཆོག་གསུམ་གྱི་རྟེན་ཇི་ལྟར་བྱུང་ཚུལ་ཡན་ལ་དཔེ་ཚན་གཅིག རྒྱལ་པོ་བྱོན་ཚུལ། ཡན་ལག་གསུམ་པ་བོད་ཡུལ་གྱི་སྐབས་ལ། ནང་ཚན་བཅུ་ལས་དང་པོར་སྤྱི་ཚོགས་ཀྱིས་བོད་བདག་གིར་མཛད་ཚུལ། གཉིས་པ་ཆོས་རྒྱལ་རིམ་པར་བྱོན་པ་དང་ར་ས་བསམ་ཡས་ལས་འཕྲོས་པ་བསྟན་པ་སྔ་དར་གྱི་ཚུལ་རྒྱས་པར་བཤད་པ། གསུམ་པ་འདུལ་བའི་ཆོས་འབྱུང༌། བཞི་པ་ལོ་པཎ་ཇི་ལྟར་བྱོན་པ། ལྔ་པ་གསང་སྔགས་སྔ་འགྱུར་གྱི་ཆོས་འབྱུང་དང༌། དེའི་འཕྲོས་དོན་རྣམ་པར་འཐག་པ་བསྡུས་པའི་བསྟན་བཅོས་ལོག་རྟོག་རྣམ་སྦྱོང༌། དྲུག་པ་བཀའ་གདམས་ཀྱི་ཆོས་འབྱུང༌། བདུན་པ་བཀའ་བརྒྱུད་སྤྱིའི་ཆོས་འབྱུང༌།

དམ་པའི་ཆོས་ཀྱི་བྱུང་བ་གསལ་བར་བྱེད་པའི་བོད་ཡུལ་གྱི་སྐབས་ལས། སྐབས་བརྒྱད་པ་སྒྲུབ་བརྒྱུད་ཀརྨ་ཀཾ་ཚང་གི་ཆོས་འབྱུང༌། སྐབས་དགུ་པ་འབྲི་ཁུང་བཀའ་བརྒྱུད་ཀྱི་རྣམ་ཐར། ཆོས་འབྱུང་མཁས་པའི་དགའ་སྟོན་གྱི་གསུམ་པ་བོད་ཡུལ་གྱི་སྐབས་ལས། བོད་ཡུལ་དུ་ཆོས་བརྒྱུད་སྣ་ཚོགས་པ་ཇི་ལྟར་བྱུང་བའི་ཚུལ་སྟེ་སྐབས་བཅུ་པ། ཆོས་འབྱུང་མཁས་པའི་དགའ་སྟོན་ལས། ཡན་ལག་བཞི་པ་ལི་ཡུལ། རྒྱ་ནག་སྔ་མ། མི་ཉག ཧོར། རྒྱ་ནག་ཕྱི་མ་རྣམས་ཀྱི་ཆོས་འབྱུང༌། ཆོས་འབྱུང་མཁས་པའི་དགའ་སྟོན་ལས། ཡུལ་སྤྱི་དང་བྱེ་བྲག་མ་ཕྱེ་བར་ཤེས་བྱའི་གཙོ་བོ་རིག་གནས་ལྔ་ཇི་ལྟར་བྱུང་བ་བཤད་པ་སྟེ་ཡན་ལག་ལྔ་པ་རྣམས་བཞུགས་སོ།། གསུམ་པ་ཐུན་མོང་གི་རིག་གནས་སྒྲ་དང་སྨན་དཔྱད་ཀྱི་སྐོར་ལ། ལེགས་སྦྱར་བཀླག་ཐབས་ཀྱི་རྩ་བ་བློ་གསལ་འཇུག་པའི་སྒོ་འཕར། དེའི་འགྲེལ་པ་བདུད་རྩིའི་འོད་ཕྲེང༌། ཀ་ལཱ་པའི་བསྡུས་དོན། མཚམས་སྦྱོར་མདོའི་འགྲེལ་པ། སློབ་ཕན་ལུགས་ཀྱི་མཚམས་སྦྱོར་དྲུག་པའི་མཆན་འགྲེལ། མིང་ལེ་དང་པོའི་འགྲེལ་པ། སུམ་ཅུ་པ་ལུང་དུ་སྟོན་པའི་འགྲེལ་པ། རྟགས་འཇུག་གི་འགྲེལ་པ་ཚིག་དོན་གསལ་བྱེད། སུམ་རྟགས་ལུགས་ཀྱི་ཚིག་ཕྲད། སྙན་ངག་མེ་ལོང་གི་མཆན་འགྲེལ། སྡེབ་སྦྱོར་རིན་ཆེན་འབྱུང་གནས་ཀྱི་མཆན་འགྲེལ། སྨན་དཔྱད་སྐོར་ལ། ཟུར་མཁར་བའི་བྱེ་བ་རིང་སྲེལ་གྲངས་ཅན་གྲངས་མེད་ཀྱི་སྙིང་པོ་བསྡུས་ནས་བཀོད་པ་ནི། རྩ་དཔྱད་ཉི་མའི་འོད་ཟེར། ཆུ་དཔྱད་ཟླ་བའི་མེ་ལོང༌། རླུང་ནད་སྤྱི་གསོ་བ་བཅུད་བསྡུས་རྒྱ་མཚོ། སྟོད་འཚངས་ཀྱི་བཅོས་བདུད་རྩིའི་འདོད་འཇོ། སྲོག་རླུང་སྒོས་བཅོས་བདུད་རྩིའི་རྦ་རླབས། སྲོག་རླུང་གི་བཅོས་སེམས་ཀྱི་བདེ་སྐྱེད། ཚ་བ་སྤྱི་འཇོམས་རྒྱལ་བློན་དགུ་སྦྱོར། ཚད་པར་གྱི་བཅོས་ཐེངས་སོས་ཟླ་ཐིགས་གཉིས་ཀྱི་སྙིང་པོ། ཚ་བ་སྤྱི་འཇོམས་སྦྱོར་བའི་ག་བུར། ཁྲིས་པ་ཤ་ཡ་ནག་པོའི་བཅོས། གཟེར་བཅོས་འཆི་བ་བཤོལ་འདེབས།

དེའི་ཞལ་གདམས་པྲ་ཁྲིད། གག་བཅོས་བསྡུས་པ་སྲོག་གི་ཆད་འཐུད། ཨ་རུ་འབྲི་གང་གི་སྨན་མར། མ་ནུའི་འཁྲུལ་འཁོར་ཆར་ཟིམ། སྲངས་འབྱར་རེག་པ་ཟུག་ཞིང༌། རྟ་བོང་སྲོག་གི་ཆད་འཐུད། ཆུ་འཇོམས་རྡོ་རྗེའི་བྱུག་པ། སྤྱི་འཇོམས་གོ་བྱིལ་སྦྱོར་བ། སྲིན་བཅོས་སྦྱོར་བ་སྲོག་སྟེར། མགོ་སྲིན་ཡ་མ་དྲུངས་འབྱིན། གཞན་ཡ་མའི་བཅོས་གསུམ། གྲང་བ་སྤྱི་འཇོམས་བདུད་རྩིའི་བུམ་བཅུད། དངུལ་སྦྱོར་གསང་བའི་ཉམས་ཡིག་ཆུ་ནད་སེལ་བ། འཛེར་ནད་བཅོས། མདོ་འབྱིན་སོགས། གཉན་ཁ་མེད་ཀྱི་བཅོས། དཀར་པོ་ཆིག་ཐུབ་ཀྱི་སྦྱོར་སྡེ་ངོ་མཚར་སྲོག་སྐྱོབ། འབྲས་འདུས། ཁྲག་རླུང་གི་གཟེར་ཁྲུས་བདུན་མ། རླུང་ཅོ་སྤྱོ་མགོའི་བཅོས། སྨིན་སྦྱོར་ལྦ་བ་རྒྱུན་གཅོད། སྦྱོངས་ཀྱི་སྐོར། རྡོ་ཞུན་གསལ་སྒྲོན་དང་རྡོ་ཞུན་གཏེར་མཛོད། སྟོབས་བསྐྱེད། དུག་སྲུང་བདུད་རྩིའི་སྙིང་ཐིག སྤྱི་འཇོམས་དྲག་པོ་བཅུ་གསུམ། དུག་གི་སྲུང་བ། སྟོངས་ཚད་སེལ་བ། རྐང་བམ་གྱི་བཅོས་གནམ་ལྕགས་རྡོ་རྗེ། རྨ་བཅོས་བདུད་རྩིའི་མ། རྒྱུ་གན་བཅོས་ཟབ་མོ། རྨ་སྨན་ཡང་གསང་སྨན་གཅིག མགོ་སྨན་གསང་བ་ལྔ་སྦྱོར། སིདྡྷི་མུ་ལའི་སྦྱོར་བ། མིག་སྨན་ལ་སོགས་པའི་ཟིན་བྲིས་མང་ཞིག རྐང་འབམ་གྱི་སྒོས་བཅོས། དངུལ་ཆུའི་དུག་འཕྲོག སྔགས་ལ་བརྟེན་པ་རྣམས་བཞུགས་སོ།།བཞི་པ་མདོ་རྒྱུད་ལུང་བསྡུས་ཀྱི་སྐོར་ལ། མདོ་སྣ་ཚོགས་པའི་ལུང་བསྡུས། མདོ་སྡེ་ལས་བརྒྱ་དང་གང་པོ་ལ་སོགས་པའི་རྟོགས་བརྗོད་ཀྱི་སྡོམ་ཚིག མདོ་མཛངས་བླུན་གྱི་དོན་བསྡུས། མཛངས་བླུན་གྱི་སྡོམ་ཚིག རྒྱུད་སྣ་ཚོགས་པའི་ལུང་བསྡུས། རྡོ་རྗེ་མཁའ་འགྲོའི་རྒྱུད་དང་གདན་བཞིའི་རྒྱུད་དང་མཁའ་འགྲོ་རྒྱ་མཚོའི་རྒྱུད་རྣམས་ལས་གསུངས་པ་དབྱངས་བཅུ་གཉིས། ཁྱིམ་བཅུ་གཉིས། དུས་སྦྱོར་བཅུ་གཉིས། རྟེན་འབྲེལ་བཅུ་གཉིས་རྣམས་ཀྱི་ཐུན་མོང་གི་མདོ་ཡིག་གོ་སླ་བར་བསྟན་པ། རྒྱུད་ཀྱི་གཟུངས་དང་མན་ངག་སྣ་ཚོགས་བསྟན་པ་རྣམས་བཞུགས་སོ།།

ལྔ་པ་རྣམ་བཤད་ཟིན་བྲིས་ཀྱི་སྐོར་ལ། མདོ་ཕྱོགས་དང༌། མདོ་སྔགས་ཐུན་མོང༌། ཐུན་མོང་མ་ཡིན་པ་སྔགས་ཀྱི་རྣམ་བཤད་ལས་དང་པོ། དམ་པའི་ཆོས་འདུལ་བའི་བཀའ་དང་བསྟན་བཅོས་ཐམས་ཅད་གཅིག་དུ་འདུས་པ་ཊཱིཀ་ཆེན་ཉི་མའི་དཀྱིལ་འཁོར་འཆར་བར་འགྱུར་བའི་སྐྱ་རེངས་ཀྱི་སྣང་བ་ཞེས་བྱ་བ་སྤྱི་དོན་དང་བསྡུས་དོན་རྣམ་པར་བཞག་པ། དབྱར་གནས་དང་དགག་དབྱེའི་གཞིའི་ཆོ་ག གསོ་སྦྱོང་གི་ཆོ་ག དུས་འདས་འབྱུང་ཇི་ལྟར་བརྗོད་པ། དགེ་སློང་གི་སྡོམ་པ་སྦྱིན་པའི་ཚེ་དུས་བརྗོད་པ། སྤྱོད་འཇུག་ཤེས་ལེའི་མཆན་འགྲེལ། རྒྱུད་བླ་མའི་མཆན་འགྲེལ། ཡན་ལག་གི་ལྟུང་བ་བརྒྱད་ཅུའི་བསྡོམས་ཀྱི་མཆན་འགྲེལ། བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྣམ་པར་བཤད་པ་ཐེག་ཆེན་ཆོས་ཀྱི་རྒྱ་མཚོ། གཉིས་པ་མདོ་སྔགས་ཐུན་མོང་ལ། རྫོགས་པའི་སངས་རྒྱས་ཀརྨ་པ་མི་བསྐྱོད་རྡོ་རྗེ་ཞབས་ཀྱིས་སྐྱོབ་པ་འཇིག་རྟེན་གསུམ་གྱི་མགོན་པོའི་དབོན་མཁྱེན་རབ་ཀྱི་དབང་ཕྱུག་རིན་ཆེན་རྣམ་རྒྱལ་ཆོས་ཀྱི་གྲགས་པ་ལ་དམ་པའི་ཆོས་དགོངས་པ་གཅིག་པའི་བཤད་པ་དགྱེས་པར་གནང་བ་ལས། ཚོམས་དང་པོའི་ཟིན་བྲིས། སོ་ཐར་གནད་བསྡུས་ཀྱི་ཚོམས་ཀྱི་ཟིན་བྲིས། བྱང་སེམས་སྡོམ་པའི་ཚོམས་ཀྱི་ཟིན་བྲིས། སྔགས་སྡོམ་གྱི་ཚོམས་ཀྱི་ཟིན་བྲིས། ཆོས་ཀྱི་འཁོར་ལོའི་ཚོམས་ཀྱི་ཟིན་བྲིས། རྟེན་འབྲེལ་གྱི་ཚོམས་ཀྱི་ཟིན་བྲིས། འབྲས་བུ་སངས་རྒྱས་པའི་ཚོམས་ཀྱི་ཟིན་བྲིས། གསུམ་པ་ཐུན་མོང་མ་ཡིན་པ་སྔགས་ཀྱི་རྣམ་བཤད་ལ། རྗེ་བཙུན་རྡོ་རྗེ་རྣལ་འབྱོར་མའི་གསང་བའི་སྒྲུབ་ཐབས་ཀྱི་རྣམ་པར་བཤད་པ་ཟབ་མོ་སྣང་འབྱེད། རྣམ་རྟོག་ཆོས་སྐུའི་གྲུབ་པ་ལས་བརྩམས་པ་དེ་ཁོ་ན་ཉིད་ཀྱི་སྙིང་པོ། རྣམ་རྟོག་ཆོས་སྐུའི་དོན་ཡང་དག་པར་བརྗོད་པ་རྒྱལ་བ་ཐམས་ཅད་ཀྱི་ཞལ་ལུང༌། བདེ་བར་གཤེགས་པའི་གཞུང་རྣམ་(

འདི་འཇམ་དབྱངས་ཀྱི་ཟིན་བྲིས་མཛད་པ་དེ་ཡིན། མཆན། ) པར་འབྱེད་པའི་འགྲེལ་བཤད་བརྗོད་དོན་གསལ་བྱེད། མོས་གུས་བདུན་པའི་འགྲེལ་པ། རྡོ་རྗེ་སློབ་དཔོན་བསྟེན་ཚུལ་མདོར་བསྡུས་པ། བླ་མ་ལྔ་བཅུ་པའི་རྣམ་པར་བཤད་པ་ཐར་པའི་འཇུག་སྒོ། དབང་གི་རྣམ་གཞག་མདོར་བསྡུས། རྡོ་རྗེ་དྲིལ་བུའི་རྣམ་གཞག་ཟུང་འཇུག་གསང་བའི་དེ་ཁོ་ན་ཉིད། བཟླས་པའི་རྣམ་གཞག་གསལ་བར་བྱེད་པ་དངོས་གྲུབ་ཀྱི་གཏེར་མཛོད། མཆོད་རྟེན་གྱི་ཐིག་རྩ། དཀྱིལ་འཁོར་སྤྱིའི་ཐིག་གི་རྣམ་པར་བཞག་པ། དཀྱིལ་འཁོར་རྣམ་གཞག་བུ་ལུགས་ཀྱི་ཟིན་བྲིས། ཟབ་མོ་ནང་དོན་གྱི་ཟིན་བྲིས་སྤྲུལ་( འདི་ཡང་ཞབས་དྲུང་ནས་ཟིན་བྲིས་མཛད་པ་མ་གཏོགས་བདག་རང་གི་བརྩམས་པ་དང་འདྲ་བ་ཡོད། མཆན། ) སྐུ་རིན་པོ་ཆེས་མཛད་པ་མཐོང་བས་ཁོང་དུ་ཆུད་པ། གསང་སྔགས་ཟབ་མོ་ནང་དོན་གྱི་སྙིང་པོ་རྣམ་པར་བཤད་པ། རྣམ་ཤེས་ཡེ་ཤེས་བརྟག་པ། ཟླ་མེད་པའི་མཆན་འགྲེལ། ཕྱག་རྒྱ་ཆེན་པོ་ལྟ་བ་ནམ་མཁའ་རྡོ་རྗེའི་མཆན་འགྲེལ། ཕྱག་ཆེན་གངྒ་མའི་མཆན་འགྲེལ། ཤ་ཝ་རིའི་དོ་ཧ་བརྡའི་གླུ། ཏཻ་ལོ་པའི་དོ་ཧ་མཛོད། ནཱ་རོ་པའི་ལྟ་བ་མདོར་བསྡུས་རྣམས་ཀྱི་མཆན་འགྲེལ། དཔལ་དུས་ཀྱི་འཁོར་ལོའི་མན་ངག་རྩིས་ཀྱི་བསྟན་བཅོས་ཀུན་ལས་བཏུས་པ་རིན་པོ་ཆེའི་རྒྱས་འགྲེལ་རིན་པོ་ཆེའི་གཏེར་མཛོད། དཔལ་དུས་ཀྱི་འཁོར་ལོའི་བསྟན་བཅོས་ཀུན་ལས་བཏུས་པའི་འདས་ལོའི་རེའུ་མིག་གསལ་བར་བྱེད་པ་བཀླགས་པས་གྲུབ་པ་ཆེན་པོ། དཔལ་དུས་ཀྱི་འཁོར་ལོའི་རྩིས་ཀྱི་བསྟན་བཅོས་ཀུན་ལས་བཏུས་པའི་འདས་ལོའི་རེའུ་མིག་དངོས་རྣམས་བཞུགས་སོ།།དྲུག་པ་མངོན་དཀྱིལ་སྒྲུབ་ཐབས་ལ། དཔལ་དུས་ཀྱི་འཁོར་ལོའི་སྒྲུབ་ཐབས་ཡན་ལག་དང་བཅས་པ་རྒྱལ་བ་རང་བྱུང་རྡོ་རྗེའི་དགོངས་པ་སྣང་བར་བྱེད་པ་རྒྱུད་འགྲེལ་གྱི་སྙིང་པོ་ལས་མངོན་པར་རྟོགས་པའི་སྐབས། དུས་འཁོར་ལུས་དཀྱིལ་དུ་སྒོམ་པ། ཐུགས་དམ་ལྔ་ཚན་ལྔའི་མངོན་དཀྱིལ། བདེ་མཆོག་ལྷ་ལྔའི་སྒྲུབ་ཐབས་དང་དབང་གི་རིམ་པ།

རྗེ་དུས་མཁྱེན་གྱི་ཐུགས་དམ་དགྱེས་རྡོར་ལྷ་ལྔའི་ཏིང་འཛིན་གྱི་དབང་བླང་ཚུལ། རྒྱལ་བ་རྒྱ་མཚོ་ལྷ་ལྔ་དགུའི་ཆོ་གའི་ཟིན་བྲིས་དངོས་གྲུབ་ཀྱི་བང་མཛོད། རྡོ་རྗེ་རྣལ་འབྱོར་མའི་ལས་བཞིའི་སྦྱིན་སྲེག་གི་ངག་འདོན། རྣལ་འབྱོར་མའི་སྦྱིན་སྲེག་གི་ཆོ་ག་ལས་ཐམས་ཅད་སྒྲུབ་བྱེད། རྒྱལ་བ་རྒྱ་མཚོ་ལྷ་ལྔའི་སྒོ་ནས་ངན་འགྲོ་རྣམ་པར་སྦྱོང་བའི་ཆོ་ག་ཐར་པ་མཆོག་གི་འཇུག་ངོགས། རྒྱལ་ཚབ་རིན་པོ་ཆེའི་དེའི་རྩོམ་བསྐུལ་གྱི་བཀའ་ཤོག སྦྱོང་དཀྱིལ་བཅུ་གཉིས་ཀྱི་མངོན་དཀྱིལ་མདོར་བསྡུས། གསང་བའི་བདག་པོ་ཕྱག་ན་རྡོ་རྗེ་འཆི་བདག་འཇོམས་པའི་དཀྱིལ་འཁོར་ཆེན་པོས་རང་བཞིན་གྱི་དོན་ཇི་ལྟར་བྱ་བ་དོན་ཀུན་སྒྲུབ་བྱེད། དྲུང་མཛད་ཀུན་རིག་ཆེན་མོའི་ཆོ་ག་འབྲིང་པོ་ཟུར་དུ་ཕྱེ་བ་ངན་འགྲོ་ཡོངས་སྦྱོང༌། འཕགས་མ་ཡིད་བཞིན་འཁོར་ལོའི་སྒྲུབ་ཐབས་འདོད་འཇོའི་བུམ་བཟང༌། དེའི་ཚེ་ཁྲིད། ཡང་དེའི་ཚེ་སྒྲུབ་པཎ་ཆེན་ངག་དབང་གྲགས་པའི་གསུང་གི་སྙིང་པོ། གཙུག་ཏོར་རྣམ་རྒྱལ་མའི་སྒྲུབ་ཐབས་དོན་ཀུན་སྒྲུབ་བྱེད། ཕྱག་ན་རྡོ་རྗེའི་སྒྲུབ་ཐབས་དངོས་གྲུབ་འབྱུང་བ། ཕྱག་རྡོར་འབྱུང་པོ་འདུལ་བྱེད་ཀྱི་སྒྲུབ་ཐབས་རྗེས་གནང་དང་བཅས་པ། ཕྱག་རྡོར་གཏུམ་མོའི་སྒྲུབ་ཐབས་དབང་མཆོག་གི་ཟིན་བྲིས་བསྡུས་པ། ཐུགས་རྗེ་ཆེན་པོ་ཞལ་བཅུ་གཅིག་པའི་སྒྲུབ་ཐབས་རྒྱ་གཞུང་དང་སྦྱར་བ། དེའི་ལག་ལེན་བློ་གྲོས་སར་བུའི་ཉེར་མཁོ། ཚེ་དཔག་མེད་གྲུབ་རྒྱལ་མའི་སྐྱེད་རྫོགས་ཚེ་དབང་དང་བཅས་པ། གྲུབ་རྒྱལ་ཚེ་སྒྲུབ་ཀྱི་སྙིང་པོ། ཚེ་སྒྲུབ་རིན་ཆེན་ཉི་འོད་ཀྱི་ཆོ་གའི་རིམ་པ་འཆི་མེད་རྡོ་རྗེའི་བང་མཛོད། བཀའ་གཏེར་གཉིས་ཀ་དང་མི་འགལ་བའི་གུ་རུ་དྲག་པོའི་ལས་བྱང་དབང་ཆོག བཀའ་གཏེར་གཉིས་ཀ་དང་མི་འགལ་བའི་གུ་རུ་དྲག་པོའི་ལས་བྱང་དབང་ཆོག འཕགས་པ་འཇམ་དཔལ་དཀར་པོ་ཤེས་རབ་བློ་འཕེལ་གྱི་སྒྲུབ་ཐབས་གཞན་ཕན་སྣང་བ། རབ་གནས་ཀྱི་ཆོ་ག་བདེ་ལེགས་མཆོག་གི་བང་མཛོད།

རྟ་མགྲིན་ལྕགས་རལ་ཅན་སྒྲུབ་ཐབས་བསྡུས་པ། མཁའ་འགྲོ་སེང་གདོང་མའི་རྗེས་གནང༌། ཞིང་སྐྱོང་གི་རྗེས་གནང༌། དཔལ་རྡོ་རྗེ་ནག་པོ་ཆེན་པོ་སྒྲུབ་ཅིང་མཆོད་བསྟོད་ཀྱི་བྱ་བའི་རིམ་པ་གནམ་ལྕགས་རྡོ་རྗེ་མེ་ཆར་ཞེས་བྱ་བ་སྔ་ཕྱི་གཉིས། དེའི་གཏོར་ཆོག་འབྲིང་པོ་དངོས་གྲུབ་ཀྱི་འབྱུང་གནས། སྤྱན་གཟིགས་འབུལ་བའི་ཚིགས་བཅད། དཔལ་ལྡན་ལྷ་མོ་དུད་སོལ་མའི་གཏོར་ཆོག་དངོས་གྲུབ་ཀུན་འབྱུང༌། མ་མགོན་འཁོར་བཅས་ཀྱི་དྲག་བསྐུལ། ཕུད་གཏོར་གྱི་ཆོ་ག་མཆོད་སྤྲིན་གྱི་རོལ་མཚོ། བཞེས་འབོད་ལོག་འདྲེན་སྒྲོལ་བའི་དྲག་བསྐུལ། བསངས་ཡིག་འགལ་རྐྱེན་ཀུན་སེལ། དཔལ་མགོན་བེར་ནག་ཅན་གྱི་གཏོར་འབུལ་བསྡུས་པ། ཞིང་སྐྱོང་གི་གཏོར་ཆོག དམ་ཅན་གྱི་གཏོར་ཆོག དཔལ་མགོན་ཕྱག་བཞི་པ་གཙོ་བོར་གྱུར་པའི་རང་གི་འདོད་ལྷའི་ཚོགས་ལ་སྤྱི་གཏོར་སྔོ་བའི་རིམ་པ། དམ་ཅན་སྤྱིའི་གཏོར་ཆོག་རྒྱུན་དུ་ཉམས་སུ་ལེན་པ། དཔལ་གཡམ་བཟང་གི་མ་མགོན་རྣམས་ཀྱི་གཏོར་ཆོག་དངོས་གྲུབ་འབྱུང་ཞིང་དགྲ་བགེགས་ཚར་གཅོད། ཁ་འབར་མའི་གཏོར་ཆེན། ཀླུ་གཏོར་རྒྱས་པ་རྣམས་བཞུགས་སོ།། བདུན་པ་བྱ་བ་ཆོས་སྤྱོད་ཀྱི་སྐོར་ལ། གྲྭ་ཚང་དཔལ་ཀརྨ་རིག་འཛིན་གྲུབ་མཆོག་སྡེའི་དགེ་འདུན་གྱི་བཅའ་ཡིག་འཕྲོས་དོན་དང་བཅས་པ། སེམས་སྐྱེད་ཀྱི་ཆོ་ག་གསུམ། ཡན་ལག་ཉི་ཤུ་པའི་ཁ་སྐོང་ཡན་ལག་བཞི་པ། བྱང་སེམས་ལས་དང་པོ་ལྟུང་བ་ལས་སློང་བའི་བྱ་བ། ཉིན་ཞག་ཕྲུགས་ཅིག་ལ་ཆོས་སྤྱོད་ཇི་ལྟར་བྱ་བའི་རིམ་པ་དགེ་བའི་ཆུ་བོ་རྒྱུན་མི་འཆད་པ་ཅེས་བྱ་བ། གཏོར་མ་བརྒྱ་རྩ་མདོར་བསྡུས་པ། རྗེ་རང་བྱུང་བའི་གསུང་ལས་ཕྱུང་བ་རི་ཆོས་བདུད་རྩིའི་ཉིང་ཁུ། རི་ཆོས་གནད་ཀྱི་ལྡེ་མིག་ཞེས་བྱ་བ་ཐུན་མོང་མ་ཡིན་པའི་གདམས་པ། བཅུད་ལེན་སྣ་ཚོགས་པའི་ཟིན་བྲིས་རྣམས་བཞུགས་སོ།། བརྒྱད་པ་རང་གི་རྟོགས་བརྗོད་ལ་སོགས་པ་ལ། ཐོབ་ཡིག་གི་སྐོར། རྟོགས་བརྗོད་ཀྱི་སྐོར། གླུའི་སྐོར། ཞུ་ཡིག་ཕྲིན་ཡིག་གི་སྐོར།

དྲི་ལན་གྱི་སྐོར་སྟེ་ལྔ་ལས། དང་པོ་དམ་པའི་ཆོས་ཀྱི་ཟེགས་མ་ཞེས་བྱ་བ་ཐོབ་ཡིག་དུམ་པ་བཅུ་གཉིས་བཞུགས་པ་ལས། ཆོས་ཀྱི་རྗེ་ཐམས་ཅད་མཁྱེན་པ་རྡོ་རྗེ་འཆང་ཆེན་པོ་མི་བསྐྱོད་རྡོ་རྗེའི་ཞབས་དྲུང་དུ་གསུང་གི་བདུད་རྩིའི་ཐོབ་པའི་ཡི་གེ་པདྨ་དཀར་པོའི་ཕྲེང་བ། ཐམས་ཅད་མཁྱེན་པ་ཞྭ་དམར་ཅོད་པན་འཛིན་པ་བཞི་པའི་དྲུང་དུ་རབ་བྱུང་གི་བཀའ་དྲིན་ནོད་པའི་བརྒྱུད་ཡིག་མེ་ཏོག་གི་སྙེ་མ། རྗེ་ཞ་ལུ་ལོཙྪའི་དྲུང་དུ་བསྙེན་པར་རྫོགས་པའི་བཀའ་དྲིན་ནོད་པའི་བརྒྱུད་ཡིག་ཐུབ་བསྟན་རིན་པོ་ཆེའི་ལྗོན་པ་ཞེས་བྱ་བ། རྗེ་བཙུན་དམ་པ་ཕྲིན་ལས་ཞབས་ཀྱི་བཀའ་དྲིན་ལས་གསུང་གི་བདུད་རྩི་ནོད་པའི་རྣམ་གྲངས་བཀོད་པ་ཀུ་མུ་ཏའི་ཆུན་པོ། རྗེ་མཁས་གྲུབ་ཆེན་པོ་དྭགས་པོ་པཎྜི་ཏ་ཆོས་རྒྱལ་བསྟན་པའི་གསུང་གི་བདུད་རྩི་བརྙེད་པའི་རྣམ་གྲངས་བརྗོད་པ་གསེར་གྱི་བང་མཛོད། སྨྱུག་ལ་རིན་པོ་ཆེ་པཎ་ཆེན་ངག་དབང་གྲགས་པའི་དྲུང་དུ་ཆོས་ཐོབ་པའི་རྣམ་གྲངས་བརྗོད་པ་པདྨ་དཀར་པོའི་ཆུན་པོ། གྲུབ་ཐོབ་དབུས་སྨྱོན་ཧེ་རུ་ཀའི་དྲུང་དུ་དམ་པའི་ཆོས་བརྙེད་པའི་ཐོབ་ཡིག་བདུད་རྩིའི་དོག་པ། རྗེ་འཆི་མེད་ཞབས་ཀྱི་དྲུང་དུ་ཆོས་ཐོབ་པའི་རྣམ་གྲངས་ཀྱི་ཡི་གེ་ཨུཏྤ་ལ་ཡི་ཆུན་པོ། སློབ་དཔོན་རིན་པོ་ཆེ་བྱང་ཆུབ་སེམས་དཔའ་བློ་གྲོས་དབང་ཕྱུག་གི་གསུང་གི་ཐིགས་པ་འཐུངས་པའི་རྣམ་གྲངས་བརྗོད་པ་ཡོངས་འདུའི་མེ་ཏོག་གི་ཕྲེང་བ། རྗེ་བུདྡྷ་མ་ཏི་ལས་དམ་པའི་ཆོས་ནོད་པའི་ཐོབ་ཡིག་བདུད་རྩིའི་ཟེགས་མ། རབ་འབྱམས་ཆོས་ཀྱི་རྗེ་ཚུལ་ཁྲིམས་དབང་ཕྱུག་གི་དྲུང་དུ་བཀའ་འགྱུར་རོ་འཚལ་གྱི་ཐོབ་ཡིག་ཐུབ་བསྟན་རིན་པོ་ཆེ་ཡོངས་སུ་རྫོགས་པའི་བང་མཛོད་ཆེན་པོ་འདོད་དགུའི་འབྱུང་གནས་ཁ་བྱེ་བ་ལས། རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྒྱ་མཚོ་ལྟ་བུ་བོད་ཡུལ་དུ་འགྱུར་བ་ཕལ་མོའི་ཆེའི་ཐོབ་ཡིག་བདེ་བ་ཆེན་པོའི་གྲུབ་པ་སྟེར་བ།

བཀའ་འགྱུར་རོ་འཚལ་གྱི་ཐོབ་ཡིག་ཐུབ་བསྟན་རིན་པོ་ཆེ་ཡོངས་སུ་རྫོགས་པའི་བང་མཛོད་ཆེན་པོ་འདོད་དགུའི་འབྱུང་གནས་ཁ་བྱེ་བ་ལས། མདོ་སྡེ་རིན་པོ་ཆེ་ཇི་སྙེད་པའི་ཆོས་ཀྱི་རྣམ་གྲངས་དང་རྒྱུད་རིམ་བརྗོད་པ་ཡིད་བཞིན་གྱི་ནོར་བུ་རིན་པོ་ཆེའི་ཟ་མ་ཏོག་ཆེན་པོ། བཀའ་འགྱུར་རོ་འཚལ་གྱི་ཐོབ་ཡིག་ཐུབ་བསྟན་རིན་པོ་ཆེ་ཡོངས་སུ་རྫོགས་པའི་བང་མཛོད་ཆེན་པོ་འདོད་དགུའི་འབྱུང་གནས་ཁ་བྱེ་བ་ལས། ཤེས་ཕྱོགས་རྣམས་ཀྱི་ཐོབ་ཡིག་ཟབ་མོའི་ལམ་ལ་འཇུག་པའི་སྒོ་འཕར། རབ་འབྱམས་ཆོས་ཀྱི་ཚུལ་ཁྲིམས་དབང་ཕྱུག་གི་དྲུང་དུ་རྒྱ་བོད་ཀྱི་བསྟན་བཅོས་རྣམས་ཐོབ་པའི་ཐོབ་ཡིག་ཉེ་བར་མཁོ་བའི་སྙིང་པོ་ཞེས་བྱ་བ། གཉིས་པ་རྟོགས་བརྗོད་ཀྱི་སྐོར་ལ། དགེ་སློང་གཙུག་ལག་ཕྲེང་བ་རང་ཉིད་ཀྱི་རྟོགས་པ་བརྗོད་པ་འཁྲུལ་པའི་བཞིན་རས་འཆར་བའི་མེ་ལོང་ཞེས་བྱ་བ། དཔལ་གཙུག་ལག་ཕྲེང་བའི་རང་ཚུལ་མདོར་བསྡུས་པ་དོན་ཚན་དགུ་པ། རང་གི་རྟོགས་བརྗོད་ལས་བརྩམས་པ་མིག་འཕྲུལ་གྱི་རང་བཞིན་གསལ་བྱེད། བདག་གི་ཚུལ་ཡང་དག་པའི་ཡི་གེ། བླ་མ་བར་ལེ་བའི་དྲིས་ལན། སངས་རྒྱས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་བྱུང་བ། གསུམ་པ་གླུའི་སྐོར་ལ། ཆེད་དུ་བརྗོད་པ་རྡོ་རྗེའི་གླུ་སྙིང་པོའི་གཏམ་གྱི་ཕྲེང་བ་མི་ཟད་པའི་བང་མཛོད། ཆེད་དུ་བརྗོད་པ་རྡོ་རྗེའི་གླུ་ཡི་བང་མཛོད་གསང་བའི་གཏམ་གྱི་ཕྲེང་བ། དཔལ་གཙུག་ལག་ཕྲེང་བའི་ཡང་དག་པའི་དོ་ཧ། གཞན་བསྐུལ་གྱི་ངོར་བརྗོད་པའི་གླུའི་བང་མཛོད་ཀྱི་ཚོགས། བཞི་པ་ཞུ་ཡིག་ཕྲིན་ཡིག་གི་སྐོར་ལ། རྗེ་ཡབ་སྲས་ཀྱི་ཞབས་དྲུང་དུ་ཕུལ་བའི་ཞུ་ཡིག་ལས་ཁ་ཅིག་རྗེ་ཐམས་ཅད་མཁྱེན་པའི་བཀའ་ཤོག་ངོས་བཤུས་འཕྲོས་དོན་དང་བཅས་པ། སྐལ་ལྡན་བྱང་ཆུབ་ཏུ་བསྐུལ་བའི་ཕོ་ཉ་སྙིང་པོའི་སྐྱེས་ཀྱི་དམ་པ་ཕྲིན་ཡིག་ཚིགས་བཅད་ཀྱི་ཚོགས། ལྷུག་པ་ལ། བཀའ་སྲུང་གཞི་བདག་སོགས་ལ་གདམས་པའི་ཕྲིན་ཡིག་ཞི་དྲག་གཉིས།

དགེ་བསྐུལ་གྱི་ཡི་གེ་ཚོགས་གཉིས་ཀྱི་ལྗོན་པ་རྣམས། ལྔ་པ་དྲི་ལན་གྱི་སྐོར་ལ། མ་ངེས་གསང་གནད་ཀྱི་བང་མཛོད་འབྱེད་པའི་ལྡེ་མིག་ཞེས་བྱ་བ་དྲིས་ལན་གྱི་ཚོགས་ལ་ཆོས་ཚན་བཅོ་བརྒྱད། ཐར་རྒྱན་གྱི་གཏམ་རྒྱུད་རྣམས་བཞུགས། དགུ་པ་ཉམས་ལེན་ཁྲིད་ཡིག་གི་སྐོར་ལ། སྤྱི་དང༌། ཁྱད་པར་བ་གཉིས་ལས། དང་པོ་ནི། ཟབ་ལམ་བླ་མའི་རྣལ་འབྱོར་གྱི་ཚོགས་ཟུང་འཇུག་རྡོ་རྗེའི་ཉེ་ལམ། བླ་མའི་རྣལ་འབྱོར་མདོར་བསྡུས། བླ་མ་སྐུ་གསུང་དུ་སྒྲུབ་ཐབས། སྙིང་པོ་དོན་གསུམ་གྱི་ཁྲིད་ཡིག ཐུགས་རྗེ་ཆེན་པོའི་སྨར་ཁྲིད་ཡིག་དྲུག་གི་ཕན་ཡོན་དང་བཅས་པ། ཚོམས་བུ་སྨར་ཁྲིད་ཀྱི་ཉམས་ལེན་མདོར་བསྡུས། སྨར་ཁྲིད་བྱང་སེམས་ཟླ་བ་རྒྱལ་མཚན་གྱི་གསུང་གི་བདུད་རྩི། དེའི་སྐྱེད་རྫོགས་སྙིང་པོར་དྲིལ་བ། ཐུགས་རྗེ་ཆེན་པོའི་སྐྱེད་རྫོགས་སྨར་ཁྲིད་དུ་ཉམས་སུ་བླང་བའི་རིམ་པར། ལྷན་ཅིག་སྐྱེས་སྦྱོར་གྱི་སྙིང་པོ་མདོ་སྔགས་མཐའ་དག་གི་ཟབ་གནད་ཀྱི་ཆུ་བོ་གཅིག་ཏུ་བསྟན་པ། ཕྱག་ཆེན་ཡིག་བཞིའི་སྙིང་པོ་ཟབ་མོའི་འཇུག་ངོགས། ལྷན་ཅིག་སྐྱེས་སྦྱོར་གྱི་ཉམས་ལེན་གནད་བསྡུས་གསལ་བའི་སྒྲོན་མེ། ཕྱག་རྒྱ་ཆེན་པོ་ལྔ་ལྡན་གྱི་མན་ངག་དགོས་འདོད་སྩོལ་བ་མཆོག་གི་ནོར་བུའི་གཏེར། ལྔ་ལྡན་གྱི་ཁྲིད་ཡིག་བསྡུས་པ་གསུམ། སྤྱི་ཚོགས་རྒྱལ་བ་རྒྱ་མཚོའི་ལྷ་ཁྲིད་ཟིན་བྲིས། རྡོ་རྗེ་རྣལ་འབྱོར་མ་ལྷན་ཅིག་སྐྱེས་མའི་སྐྱེད་རིམ་གྱི་ལྷ་ཁྲིད་རྣམ་བཤད་ཟབ་མོ་སྣང་འབྱེད་ཀྱི་སྙིང་པོ་བསྡུས་པ། དཔལ་ལྡན་ལྷན་ཅིག་མའྀ་སྒྲུབ་ཐབས་པདྨའི་གེ་སར་ལས་སྙིང་པོ་སྦྲང་རྩིའི་བཅུད་མཆོག་གི་ལྷ་ཁྲིད་ཀྱི་ཟིན་བྲིས་ཉུང་ངུུ༌། རླུང་སེམས་གཉིས་མེད་ཀྱི་ཟིན་བྲིས། ཆོས་དྲུག་གི་སྤྱིའི་ཆིངས་དང་སྲེ་འཕོའི་དམིགས་རིམ། སྒྱུ་མ་གསུམ་རྒྱུད་ཀྱི་མན་ངག་སྨར་ཁྲིད། གཅོད་ཁྲིད་མདོར་བསྡུས། རོ་སྙོམས་ཀྱི་ཡང་སྙིང༌། སྦྱོར་བ་ཡན་ལག་དྲུག་གི་སྙིང་པོ། གཉིས་པ་ཁྱད་པར་བ་ལ།

འཁོར་ལོ་སྡོམ་པའི་རྫོགས་རིམ་རིམ་པ་ལྔ་པ། རྗེའི་དྲུང་གི་ཆོས་དྲུག་ཆེན་མོའི་ཟིན་བྲིས་ལས། གཏུམ་མོ་ལམ་རྫོགས་ཀྱི་དམིགས་རིམ་གྱི་ཟིན་བྲིས་རྡོ་རྗེ་འཆང་ཆེན་པོའི་གསུང་གི་ཐིགས་པ་དབྲི་བསྣན་མེད་པ། སྒྱུ་ལུས་ཀྱི་གདམས་པའི་ཟིན་བྲིས། རྨི་ལམ་གྱི་གདམས་པའི་ཟིན་བྲིས། འོད་གསལ་གྱི་གདམས་པའི་ཟིན་བྲིས། འཕོ་བའི་གདམས་པའི་ཟིན་བྲིས། ཨོ་རྒྱན་བསྙེན་སྒྲུབ་ཀྱི་ཟིན་བྲིས། བསྙེན་སྒྲུབ་ཀྱི་དབང་གོང་མའི་ཆོ་ག བསྙེན་སྒྲུབ་ལས་ལུས་འདུལ་བཅུ་བདུན་པ། བྱང་སེམས་འགྱུར་མེད། གསེར་སྙེ་ནོར་ཕྲེང་རྣམས་ཀྱི་འཕྲུལ་འཁོར་རྩ་ཚིག །བསྙེན་སྒྲུབ་ལས་འཁྲུལ་འཁོར་རྒྱས་པའི་བསྡུས་དོན། བསྙེན་སྒྲུབ་ལས་འཁྲུལ་འཁོར་རྒྱས་པ་ལུས་འདུལ་བཅུན་པ་ལས་འདིའི་བར་རྣམས་ཡིག་ཆ་རྙིང་པ། རས་ཆུང་བསྙེན་སྒྲུབ། ལམ་འབྲས་གནད་བསྡུས། རྗེ་ཀོ་བྲག་པའི་གེགས་སེལ་གྱི་གདམས་པ་མཐུག་པ་ཧ་བདུན་བཅུ་པ་དང་བཅས་པ། རྗེའི་དྲུང་གི་ཞལ་གཟིགས་ལ་བརྟེན་པའི་ཁྲིད་རྣམས་བཞུགས་སོ།།བཅུ་པ་གནད་དུ་ཕོག་པར་འདོམས་པ་ཞལ་གདམས་སུ་གྲགས་པའི་སྐོར་ལ། སོ་སོ་དང༌། འཐོར་བུ་སྡེ་ཚན་དུ་བསྡེབས་པ་གཉིས་ལས། དང་པོ་ལ། ལྟ་སྒོམ་སྤྱོད་པའི་རྣམ་གཞག་གི་སྙིང་པོ་གསལ་བའི་སྒྲོན་མེ། སྙིང་གི་མུན་སེལ། བྱིན་རླབས་ཀྱི་སྙིང་པོ། གསེར་གྱི་ཡང་ཞུན། དེ་ཁོ་ན་ཉིད་མཚོན་པར་བྱེད་པ་སྙིང་པོ་དོན་གྱི་མན་ངག ཕྱག་རྒྱ་ཆེན་པོའི་མན་ངག་ཟབ་མོའི་མཛོད། འཕོ་བ་དང་བར་དོའི་གདམས་པ། ཡང་བར་སྲིད་པ་ལ་གདམས་པ། བར་དོའི་ངོ་སྤྲོད་ཟབ་མོ་མདོར་བསྡུས། རྣལ་འབྱོར་བཞིའི་དོན་གསལ་བར་བྱེད་པ་གྲུབ་པའི་ཞལ་ལུང༌། ཐེག་ཆེན་རྟོགས་པའི་བསྟན་པ་གསལ་བར་བྱེད་པ་དེ་ཁོ་ན་ཉིད་ཀྱི་སྒྲོན་མེ། གཉིས་པ་འཐོར་བུ་ལ། ཐོར་བུའི་ཚོགས་རིན་པོ་ཆེའི་ཕྲེང་བ། བློ་སྦྱོང་སྐྱིད་སྡུག་ལམ་ཁྱེར་གྱི་ཁྲིད་ཐོར་བུ་ལས་སྙིང་པོ་ཚིགས་སུ་བཅད་པའི་ཚོགས། ཐོར་བུ་སྐྱེད་རྫོགས་ཀྱི་རིམ་པ་ལས་རྒྱལ་བ་རྒྱ་མཚོ་ལྷ་ལྔའི་སྐྱེད་རྫོགས་ཀྱི་སྙིང་པོ་རིན་པོ་ཆེ་དབང་གི་རྒྱལ་པོ་སྤྱི་ཚོགས་ཀྱི་སྒོམ་བཟླས་གཅིག

རྡོ་རྗེ་སེམས་དཔའི་སྒོམ་བཟླས་གཉིས་རྣམས་བཞུགས། བཅུ་གཅིག་པ་མན་ངག་སྣ་ཚོགས་པའི་སྐོར་ལ། གཙོ་ཆེ་བ་དང༌། སྣ་ཚོགས་པ་གཉིས་ལས། དང་པོ་ལ། ཡེ་ཤེས་མགོན་པོའི་ཁྲིད་སྐོར་ལས། མགོན་པོའི་ཐུགས་སྐྱེད་ཚུལ། རྒྱ་གཞུང་བརྒྱད། ནང་སྒྲུབ་དང་མཆོག་སྒྲུབ་ཀྱི་དབང་བཀའ། སྲུང་ཟློག་བསད་གསུམ་ཆིག་དྲིལ་གྱི་མན་ངག མནན་བསད་ཆིག་དྲིལ་དང་གཏོར་ཆེན་གྱི་ཞལ་གདམས། རྟེན་བཞི་གནད་གསུམ། གནད་ཡིག་རྣམས་འཕྲོག་པ་དང་སྙིང་ཆུ་སྲེ་བ་སོགས་ཏིང་ངེ་འཛིན་གྱི་དབང༌། མགོན་དཀར་ཡིད་བཞིན་ནོར་བུའི་སྒྲུབ་ཐབས། ལྷ་མོའི་སྒྲུབ་ཐབས། འཁོར་བཞིའི་སྒོས་སྒྲུབ། གནོད་སྦྱིན་ཡབ་ཡུམ་གྱི་སྒོས་སྒྲུབ། དེའི་སྤྲོ་སྒྲུབ། སྒྲུབ་ཐབས་མན་ངག་དང་སྦྱར་བ། དེའི་རྒྱུད་ཀྱི་ཟིན་བྲིས། གྲིབ་སེལ་ལུགས་གཅིག གཉིས་པ་སྣ་ཚོགས་པ་ལ། རྟ་མགྲིན་གསང་སྒྲུབ། ཁྱུང་པོའི་མགུར་བརྒྱད། རྒྱུད་སྡེ་ལྔ་ལུས་དཀྱིལ་དུ་སྒོམ་པའི་རྣལ་འབྱོར་ཟབ་མོ། བཀའ་གདམས་ཐིག་ལེ་བཅུ་དྲུག་གི་ཡང་སྙིང༌། ཇོ་བོའི་རྣལ་འབྱོར་སྲུང་བའི་སྐོར་དང༌། ཁྲོ་བོ་བྷ་ཡ་ན་པའི་སྲུང་ཟློག བཀའ་བསྒོ་བདེན་ཚིག ཛཾ་དམར་སྲོག་སྒྲུབ། པཎ་ཆེན་ནགས་རིན་ལུགས་ཀྱི་ཛཾ་དམར་རྣམས་ཀྱི་ཟིན་བྲིས། རྣམ་འཇོམས་བེར་ལུགས་སོགས་ལུགས་བཞིའི་ཟིན་བྲིས། རྣམ་འཇོམས་ལུས་དཀྱིལ། ཇོ་བོ་རྗེའི་ཛཾ་དཀར་གྱི་ཟིན་བྲིས། ཛམ་དམར་གཏེར་མའི་ཟིན་བྲིས། ལོག་ཏྲིའི་སྔགས་རྒོད་ཀྱི་ཟིན་བྲིས། འཇམ་དཔལ་ནཱ་ག་རཀྵ་པའི་སྒྲུབ་ཐབས་ཟིན་བྲིས་རྒྱས་པ། དེ་བསྡུས་པ། ཁྲོ་བོ་རྨེ་བརྩེགས་ཀྱི་སྒྲུབ་ཐབས་ལས་ཚོགས་དང་བཅས་པའི་ཟིན་བྲིས། ཡང་དེའི་སྒྲུབ་ཐབས། གཙུག་ཏོར་འབར་བའི་སྲུང་ཟློག སྟེང་གདོན་ཞི་བྱེད་རིགས་གསུམ་གྱི་ཟིན་བྲིས། དམ་པའི་རྟེན་འབྲེལ་བརྒྱད་ཅུ་འཁྱུག་དཔྱད་དཀར་ནག་ཁྲ་གསུམ་སྟེ་མན་ངག་སྣ་ཚོགས་པ་རྣམས་བཞུགས་སོ།། བཅུ་གཉིས་པ་དཀར་ཆག་བཀོད་ཡིག་གི་སྐོར་ལ། འོག་མིན་སྲས་མཁར་གྱི་གནས་སྤྲུལ་པའི་ཕོ་བྲང་ཆེན་པོར་གསེར་ཐོག་ཇི་ལྟར་བསྒྲུབས་པ་ལས་བརྩམས་པའི་དཀར་ཆག་གི་ཡིག་ཚང་བརྗོད་པ་ངོ་མཚར་རྒྱ་མཚོ་རྨད་དུ་བྱུང་བའི་གཏམ།

སྐུ་མཁར་རིན་པོ་ཆེའི་དཀར་ཆག་བསྡུས་པ། བཀའ་འགྱུར་སྔ་ཕྱིའི་དཀར་ཆག་དོན་ལེགས་གྲུབ་པ། འོག་མིན་རྩེའི་གནམ་རྒྱན་དང༌། དེའི་ལོགས་བྲིས་ཕྱི་ནང༌། བར་སྒོ་ཤར་ཁྱམས་རྣམས་ཀྱི་བཀོད་ཡིག མ་མགོན་གྱི་ཐང་སྐུའི་བཀོད་ཡིག མཆོད་རྫས་ཕུལ་བའི་ཞལ་ཡིག སར་མའི་བཀོད་ཡིག་ཆེན་མོ་ལས། བླ་མ་ལྷ་ཁང་དུ་བཀའ་བརྒྱུད་ཀྱི་བླ་མ་དང་གཉིས་མེད་རྒྱུད་ཀྱི་ལྷ་ཚོགས་བཞུགས་པའི་བཀོད་ཡིག འོད་ལྡན་གྱི་བཀོད་ཡིག བཀོད་པ་བསམ་ཡས་སུ་བླ་མེད་ཕ་རྒྱུད་མ་རྒྱུད་གཉིས་བཞུགས་པའི་བཀོད་ཡིག ཐེག་མཆོག་ཕོ་བྲང་དུ་བྱ་སྤྱོད་རྣལ་འབྱོར་གསུམ་གྱི་བཀོད་ཡིག མཐུ་སྟོབས་གླིང་དུ་ཆོས་སྐྱོང་རྣམས་ཀྱི་བཀོད་ཡིག་སྟེ་སྔགས་ཕྱོགས་དང༌། མདོ་རིས་ལ་སངས་རྒྱས་མི་འགྱུར་ལྷུན་གྱིས་གྲུབ་པའི་དྲི་གཙང་ཁང་གི་སངས་རྒྱས་རྣམས་ཀྱི་མཚན་ཡིག་རགས་པ། སངས་རྒྱས་ཀྱི་མཚན་ལྔ་སྟོང་བཞི་བརྒྱ་ང་གསུམ་པ། (

ཐུགས་རྩོམ་འཕྲོ་གནང་དགོས་རྒྱུ་མཆན། ) རྒྱལ་སྲས་རྒྱ་མཚོའི་ཕོ་བྲང་དུ་རྒྱུའི་ཐེག་པའི་སྡེ་སྣོད་གསུམ་གྱི་རི་མོ་རྣམས་བཞུགས་པའི་བཀོད་ཡིག གཡམ་རིང་ལ་དཀོན་བརྩེགས་དང་ལས་བརྒྱ་པ། གང་པོ་ལ་སོགས་པའི་རྟོགས་བརྗོད་བརྒྱ་པ། ལང་གཤེགས་སོགས་མདོ་རིས་སྣ་ཚོགས་པའི་བཀོད་ཡིག སེང་ཁྲི་རྡོ་རྗེའི་གདན་གྱི་བཀོད་ཡིག སྲིད་འཁོར་སོགས་ཐར་འཁོར་སོགས་རུང་ཁང་ཕྱིའི་བཀོད་ཡིག སྒོ་སྲུང་རྣམས་ཀྱི་བཀོད་ཡིག སྟེང་འོག་སྐོར་གྱི་མདོ་རིས་དང་སྒོ་གཡབས་སྟེང་དུ་རྒྱ་བོད་ཀྱི་ལོ་པཎ་རྣམས་དང༌། དཔལ་ལྡན་འབྲས་སྤུངས་ཀྱི་མཆོད་རྟེན། རྒྱ་གར་རྡོ་རྗེ་གདན་རྣམས་ཀྱི་བཀོད་ཡིག སྣང་བ་རབ་གསལ་དུ་མགྲོན་ཐབས་ཀྱི་ལྷ་རྣམས་བཞུགས་པའི་བཀོད་ཡིག ཐམས་ཅད་ཀྱི་གདུང་སོགས་ཀྱི་གཟུངས་ཀྱི་མཚན་ཡིག གླེགས་བམ་འདི་རྣམས་ཀྱི་ཐོ་ཡིག་རང་གིས་སྦྱར་བ། བཅུ་གསུམ་པ་སྔོ་བ་སྨོན་ལམ་བཀྲ་ཤིས་གསུམ་ལས། དང་པོ་ལ། རྣམ་དཀར་གྱི་དགེ་བ་མི་ཟད་ཅིང་འཕེལ་བར་བྱེད་པ་སྔོ་བའི་ཚོགས་ལ་ཚན་པ་གསུམ། སྔོ་བའི་ཚུལ་རྒྱས་པ་ཚོགས་གཉིས་སྤེལ་བའི་གཙུག་ལག གཉིས་པ་དོན་ཐམས་ཅད་གྲུབ་པ་སྨོན་ལམ་གྱི་ཚོགས་ལ་ཆོས་ཚན་བཅོ་ལྔ་དང༌། གཞན་ཡང་སྨོན་ལམ་གྱི་རིགས་མང་བ། གསུམ་པ་ཕུན་སུམ་ཚོགས་པར་བྱེད་པའི་ཤིས་བརྗོད་དང་བདེ་ལེགས་ཀྱི་ཚོགས་ལ་ཆོས་ཚན་ལྔ། བཀྲ་ཤིས་གོང་འཕེལ་གྱི་དགའ་སྟོན་རྣམས་བཞུགས་སོ།།བདག་གིས་འདིར་འབད་དགེ་བ་ཡིས། །སངས་རྒྱས་བྱང་སེམས་ཐམས་ཅད་ཀྱི།།སྨོན་ལམ་ཐམས་ཅད་བདག་གིས་གྲུབ། །འགྲོ་ཀུན་རྟག་ཏུ་ཐུལ་བར་ཤོག།